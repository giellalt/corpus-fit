<document xml:lang="fit" id="no_id"><header><title/><genre code="facta"/><author><unknown/></author><wordcount>1376</wordcount><conversion_status type="standard"/><availability><free/></availability><submitter name="Kevin Brubeck Unhammer" email="unhammer@fsfe.org"/><origFileName>http://www.1177.se/Nationella-minoritetssprak/Nationella-minoritetssprak/Tornedalsfinska---Meankieli/Undersokning--prover/Mammografi</origFileName><parallel_text xml:lang="eng" location="mammografi.html"/><parallel_text xml:lang="fin" location="mammografi.html"/><parallel_text xml:lang="sma" location="mammografi.html"/><parallel_text xml:lang="sme" location="mammografi.html"/><parallel_text xml:lang="smj" location="mammografi.html"/><parallel_text xml:lang="swe" location="mammografi.html"/><parallel_text location="mammografi.html" xml:lang="rmy-rka"/><parallel_text location="mammografi.html" xml:lang="rmn"/><parallel_text location="mammografi.html" xml:lang="rmu"/><parallel_text location="mammografi.html" xml:lang="yid"/><parallel_text location="mammografi.html" xml:lang="rmy-rlo"/><parallel_text location="mammografi.html" xml:lang="rmf"/><metadata><uncomplete/></metadata><version>XSLtemplate $Revision$; file-specific xsl  Revision; common.xsl  $Revision$; </version></header><body><p>Mammugrafi / Mammografi - 1177 Vårdguiden - sjukdomar, undersökningar, hitta vård, e-tjänster</p>
<p></p>
<p></p>
<p type="title">MammugrafiMammografi</p>
<p type="title">Yhteenveto</p>
<p></p>
<p type="title">Yhteenveto</p>
<p type="title">Ylheistä</p>
<p>Mammugrafi on rinnan rönkkitutkimus erikoisela rönkkitekniikala joka antaa tetaljirikhaita kuvia.</p>
<p>Tutkimus mennee tehhä ehkäisevässä tavoitheessa osana terhveystutkimusta, niin kuttuttu screeninki, eli kun vaimo itte eli lääkäri on tuntenu jonku muutoksen rinnassa.</p>
<p>Sitä ei piä osalistua mammugrafitutkimuksheen terhveyskontrollina, jos on raskhaana eli jos lääkäri eppäilee ette on pahka rinnassa.</p>
<p type="title">Valmisteluja</p>
<p>Ei tarvitte valmistautua milhään erikoisela tavala.</p>
<p type="title">Kuinkas tutkimus tehhään?</p>
<p>Tutkimus tehhään useasti mammugrafieenheetissä, joka saattaa olla oma vapa osa eli sairalan rönkkiaavteelninkin yhteyvessä. Mammugrafita tehhään kans erikoisissa rintavasthaanotoissa ja vississä hoitosentraalissa.</p>
<p>Ensiks sitä saapi vastata johonki rönkkisysterin kysymykshiin jos on vaivoja rinnoissa eli jos sitä syöpi metesiiniä jokka sisältävät hormoonia.</p>
<p>Sitten sitä saapi riisua vaatheet ruuhmiin yläosasta ja siukkasysteri kattoo rintoja ja nuteeraa jos on näkyviä muutoksia, esimerkiks suurempia syntymämerkkiä eli arpia aiemista leikkauksista. Se saattaa näkyä rönkkikuvassa ja vaikeuttaa arvostelua.</p>
<p>Sitä seisoo rönkkitutkimuksen aikana, ja pannee yhen rinnan kerrala sjiivan pääle joka sisältää niin kututun kuvatetektorin. Rinta litistethään yhen muun sjiivan avula ette se tullee aika litteäks. Se tekkee ette kuva tullee selvemäks samala kun ette säteilytuusin mennee pittää matalalla. Käsivarren sitä saapi pittää ylhäälä ja levätä konetta vasthaan kun pari kolme kuvvaa otethaan. Sitten toistethaan sama prosetyyri toisen rinnan kans.</p>
<p>Se saattaa tuntua epämielyttävältä eli ottaa kipeästi vähän aikaa kun rintaa litistethään.</p>
<p type="title">Kuinkas sitä voipi jälkhiin?</p>
<p>Tutkimuksen jälkhiin sitä voipi kun tavalisesti.</p>
<p>Visa mer</p>
<p></p>
<p type="title">Miksis sitä tarvithaan tutkia?</p>
<list><p type="listitem">Se on helppoiten tuntea tasattomia paikkoja tysjissä kun rinnat on saipuassa. Nosta käsi, tunne läpi rinnan ja kainalon alta suorila sormila ja keveälä painola...</p>
<p type="listitem">...tehe pieniä pyöreviä liikutuksia, varvi varvin perästä koko rinnan yli. Ala uuesti rintanisän eli rinnanpään ympäriltä ja lopeta kainalossa.</p>
</list><p type="title">Rinnan rönkkäys</p>
<p>Mammugrafitutkimuksessa rönkäthään rintoja, tekniikala joka antaa hyvinki tetaljeerattuja kuvia.</p>
<p>Mammugrafin tehhään joko ehkäisevänä terhveyskontrollina, niin kuttuttu screeninki, eli koska vaimo itte eli lääkäri on tuntenu yhen pahan rinnassa. Joka vuosi tehhään Ruottissa enemän kun 500 000 rintarönkkäyksen tutkimusta.</p>
<p type="title">Keino millä huomathaan rintakanserin varhain</p>
<p>Sosiaalihallitus rekomenteeraa mammugrafita vaimoile jokka on 40 ja 74 vuoen välissä. Maakäräjät tarjoavat kaikile vaimoile 50 ja 69 vuoen välissä tekemhään mammugrafitutkimuksen. Suuriin osa läänistä tarjoavat kans lisätutkimuksia niile porukoile jokka on 40 ja 74 vuoen välissä, mutta se vaihtelee koska sitä alethaan kuttumhaan ja kuinka pitkhään tutkimukset jatkuvat. Nuoremile vaimoile se on tavalista ette tutkimukset tehhään vuoen ja yhen ja puolen vuoen kausina. Vanheempia kuttuthaan usseimiten joka toinen vuosi.</p>
<p>Näissä terhveyskontrollissa saatethaan huomata rintakanseritymöörin ennen kun se on keriny aiheuttaa symptoomia, eli ennenku sen ees saattaa tuntea rinnassa.</p>
<p>Tietheeliset tutkimukset on näyttänheet ette vaimoile, jokka osalistuvat mammugrafin terhveystutkimuksheen rintakanserin kuolevaisuus vähenee 40 prusentila.</p>
<p>Myöhäisen huomauksen vaara on ette kanseri on keriny levitä, ja sillon tarvithaan enemän ja vaikeaman käsittelyn, kun jos tymööri huomathaan varhain.</p>
<p type="title">Tunne läpi rinnan säänölisesti</p>
<p>Vaimon rinta ei ole tasanen konsistensissä. Se riippuu siittä ette on olemassa sekä maitorauhasia ette rasvakuosta rinnassa, ja se tekkee ette net tuntuvat epätasasilta. Viienkymmen iässä rinta rullee pehmeämäks koska maitorauhaset kehittyvät takashiin ja rasvakuos korvaa sen.</p>
<p>Rinnat muuttuvat hormoonimuutosten kans, joka tapahtuu vaimon mensikausina, ja saattaa tuntua täysin erinlaiselta riippuen koska niitä tutkithaan. Päivän jälkhiin viimisen mensipäivän saattaa olla hyvä päivä omatutkimuksele, koska rinnat pruukaavat sillon olla pehmeät ja helpot tutkia.</p>
<p>Kaikki vaimot pitävät itte säänölisesti tutkia omia rintoja. Se on sopiva valita tietyn päivän joka kuukausi ette helpomin saattaa verrata mitä sen tuntee. Hyvä tilaisuus saattaa olla tysjissä koska se on helpompi tuntea kun rinta on saipuassa. Parasta on jos tuntee sekä kun seisoo ette kun makkoilee.</p>
<p type="title">Tavalista ette on hyvänlajisia pahkoja</p>
<p>Jos huomaa pahan eli tivhiimän paikan kuoksessa sitä saattaa tulla rauhattomaks ja olla vaivoissa, mutta usseimiten se on hyvänlainen muutos, olletikki nuoremila vaimoila. Se saattaa olla systa, siis yks ploosa täytetty nestheelä, eli hyvänlainen paksunta siekuoksessa (bindväv).</p>
<p type="title">Kaikki muutokset pittää lääkäri tutkia</p>
<p>Muutos rintarauhasessa saattaa kans olla rintakanserin seurauksia. Rintakanseri on yks tavalisimista vaimon kanserimuoista. Joka vuosi suunile 7 000 vaimoa ja 40 miestä Ruottissa saavat rintakanserin. Rintakanserin riski nousee kun vanheenee.</p>
<p>Tavalinen rintakanserin symptoomi on pahka rinnassa eli kainalossa. Toinen on ette yks rintanisä/ rinnanpää, eli iho vetäytyy sisäle.</p>
<p>Epätavalisia symptoomia on ymmärtämätön rinnan punehtus eli paisunta, haava joka ei parane eli verisekotettu neste rintanisästä.</p>
<p>Kaikki rinnan muutokset pittää ottaa vakavasti ja antaa lääkärin tutkia. Sitä saattaa kääntyä yhteen hoitosentraalhiin, vaimoterhveyshoithoon eli erikoisheen rintavasthaanothoon joka on joissaki suuremissa sairaloissa. Lääkäri tuntee tarkon rintaa ja päättää jos mammugrafitutkimusta tarvittee tehhä.</p>
<p></p>
<p type="title">Näin se tehhään</p>
<list><p type="listitem">Sitä saapi panna yhen rinnan kerrala sjiivaa vasthaan, joka sisältää rönkkifilmin kasetti. Sitten prässäthään eli litistethään rintaa yhteen ja kaks piian kolme kuvvaa otethaan.</p>
</list><p type="title">Erikoinen rönkkikone tarvithaan</p>
<p>Mammugrafi tehhään useasti mammugrafieenheetissä, joka saattaa olla oma vapa osa eli sairalan rönkkiaavteelninkin yhteyvessä. Tutkimus tehhään kans erikoisissa rintavasthaanotoissa ja vississä hoitosentraalissa.</p>
<p>Se rönkkiaparaatti eli -kone mitä käytethään on erikoisesti mookattu sillä tavala ette se saattaa antaa hyviä kuvia rinnankuoksesta heijon rönkkisäteilyn avula. Vississä tapahtumissa sen saattaa huomata kanseritymööriä, jokka ei ole kun jonku millimetrin suuria.</p>
<p type="title">Näin se toimii</p>
<p>Sitä ei tartte valmistautua milhään erikoisela tavala. Ensiks saapi vastata muutamhaan kysymyksheen ja sanoa jos on ollu vaivoja rinnoissa, eli jos sitä syöpi metesiiniä missä on hormoonia. Sitä saapi kans riisua päälysruuhmiista ja siukkasysteri kattoo rintoja ja nuteeraa jos on näkyviä muutoksia, esimerkiks syntymämerkkiä eli arpia aiemista leikkauksista. Se saattaa näkyä rönkkikuvissa ja sen mennee väärin tulkata ette se on kanseritymööri.</p>
<p>Sitten sitä saapi mennä rönkkikonheele ja seisoa sen eessä. Yks rinta kerrala panthaan sjiivan pääle joka sisältää kuvatetektorin. Rinta litistethään sitten läpinäkyvän sjiivan kans joka painethaan rintaa vasthaan. Sitä saapi pittää käen ylhäälä ja levätä sitä konetta vasten sillä aikaa kun kaks kolme kuvvaa otethaan. Se on tärkeä ette sitä seisoo aivan rauhassa. Sitten toistethaan sama prusetyyri toisen rinnan kans. Koko tutkimus kestää 15-30 minuuttia, itte kuvanotto viis ja piian kymmenen minuuttia.</p>
<p type="title">Kuinkas mammugrafi tuntuu?</p>
<p>Se saattaa tuntua epämielyttävältä eli ottaa kipeästi lyhyn aijan kun rinta prässäthään yhteen, siis litistethään. Mutta sen häätyy tehhä, koska kuva saapi pareman kvaliteen ja tutkimus tullee luotettavamaks. Sen lisäks matalampaa sätetuusia mennee käyttää kun jos rintaa ei litistettäis yhteen.</p>
<p type="title">Välistä saapi tulla takashiin</p>
<p>Usseimiten se on kaks rönkkilääkäriä jokka riippumatta toisista arvostelevat mammugrafikuvia. Se lissää arvostelun luotettavuutta. Jos net löytävät mithään joka ei näytä olevan niinku se pittää olla, sitä kuttuthaan takashiin uutheen tutkimuksheen. Sillon otethaan lissää mammugrafikuvia ja sitä tutkithaan kans ylttraäänelä.</p>
<p>Lääkäri saattaa kans ottaa pruuvin muutoksesta. Jos se on pieni muutos joka on vaikea tuntea pruuvin saatethaan ottaa uuen mammugrafitutkimuksen yhteyvessä eli ylttraäänen avula. Ohun neulan pistethään muutoksheen ja sellipruuvi imethään ulos. Pruuvi lähätethään mikruskooppisheen tutkimuksheen. Kaikki tämä tehhään sen takia ette olla varmana siittä jos on kyse kanserista eli ei.</p>
<p>Vastaus mammugrafitutkimuksesta lähätethään suorhaan kotia kahen viikon aikana, jos sitä on kuttuttu terhveyskontrolhiin. Jos sitä on remiteerattu mammugrafhiin sitä saapi tietoja tutkimustuloksista omalta lääkäriltä.</p>
<p type="title">Hormoonikäsittely saattaa vaikeuttaa arvostelun</p>
<p>Jokkut vaimot saavat hormoonihoitoa klimakteerin aikana ja jälkhiin eli kun net syövät p-pilleriä. Sellainen hoito vaikuttaa rinnankuosta ette se tullee tivhiimäks mikä tekkee ette mammugrafikuvvaa on vaikeampi arvostella. Se on sen takia tärkeä ette sanoa jos sitä syöpi metesiiniä joka sisältää hormoonia.</p>
<p type="title">Tutkimus ei ole vaaralinen</p>
<p>Se säteilymäärä mitä sitä saapi mammugrafitutkimuksessa on niin pieni ette sitä ei pietä merkittävän mithään riskiä eli vaaraa. Sen lisäks on jatkuva tekninen kehitys minkä tavote on ette vähentää säteilytuusia lissää. Sitä ei piä venyttää eli viivyttää mammugrafitutkimusta kun on saanu kuttun, eli jos on huomanu muutoksen omassa rinnassa.</p>
<p>Mammugrafitutkimuksen mennee hyvin tehhä vaikka on olemassa rintaimplantaattia. Siinä ei ole vaaraa ette implantaatti menis rikki, mutta koska rintoja ei mene litistää samala tavala kun jos on ilman implantaattia sen saattaa tarvita yksityisele sovitetun tutkimuksen. Useasti mammugrafin kompleteerathaan tuntemalla läpi koko rinnan ja ylttraääni tutkimus lisänä.</p>
<p type="title">Ketä ei piä tutkia mammugrafiila?</p>
<p>Tutkimuksessa pruukathaan käyttää ylttraääntä sen eestä kun mammugrafita, jos on hyvin nuori. Se riippuu siittä ette rinnan rauhasenkuos on niin tiivis ette mammugrafikuvat on vaikea tulkata. Ylttraääni antaa sillon varmeman vastauksen.</p>
<p>Jos lääkäri eppäilee ette on olemassa pahka rinnassa sillon pruukathaan välttää mammugrafita koska se sillon on tuskalista litistää rintaa. Sen eestä se saattaa olla hyvä ette tehhä ylttraäänitutkimuksen, jolla näkkee jos on märkää mitä tarvithaan tyhjentää. Kun infeksjuuni on käsitelty sitä pittää tehhä mammugrafi tutkimuksen. Se on erikoisen tärkeä jos sitä on vanheempi.</p>
<p>Jos on raskhaana sitä ei piä tehhä terhveystutkimusta, niin kuttuttu screeninkiä, mammugrafila. Mutta jos huomaa ette on muutos rinnassa sitä pittää aina kontaktata hoijon ja kätevästi saa tutkimuksen, vaikka sitä on raskhaana. Sillon tutkimus pruukaa alkaa ylttraäänelä ja jos tarttee kompleteerathaan mammugrafila.</p>
</body></document>

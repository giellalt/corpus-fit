<document xml:lang="fit" id="no_id">
  <header>
    <title/>
    <genre code="facta"/>
    <author>
      <unknown/>
    </author>
    <wordcount>838</wordcount>
    <conversion_status type="standard"/>
    <availability>
      <free/>
    </availability>
    <submitter name="Kevin Brubeck Unhammer" email="unhammer@fsfe.org"/>
    <multilingual>
      <language xml:lang="fit"/>
      <language xml:lang="swe"/>
    </multilingual>
    <origFileName>http://www.1177.se/Nationella-minoritetssprak/Nationella-minoritetssprak/Tornedalsfinska---Meankieli/Regler-och-rattigheter/Tystnadsplikt-och-sekretess</origFileName>
    <parallel_text xml:lang="eng" location="professional-secrecy-and-confidentiality.html"/>
    <parallel_text xml:lang="fin" location="tystnadsplikt-och-sekretess.html"/>
    <parallel_text xml:lang="sma" location="tystnadsplikt-och-sekretess.html"/>
    <parallel_text xml:lang="sme" location="tystnadsplikt-och-sekretess.html"/>
    <parallel_text xml:lang="smj" location="tystnadplikt-och-sekretess.html"/>
    <parallel_text xml:lang="swe" location="tystnadsplikt-och-sekretess.html"/>
    <parallel_text location="tystnadsplikt-och-sekretess.html" xml:lang="rmy-rka"/>
    <parallel_text location="tystnadsplikt-och-sekretess-.html" xml:lang="rmn"/>
    <parallel_text location="tystnadsplikt-och-sekretess.html" xml:lang="rmu"/>
    <parallel_text location="tystnadsplikt-och-sekretess.html" xml:lang="yid"/>
    <parallel_text location="tystnadsplikt-och-sekretess.html" xml:lang="rmy-rlo"/>
    <parallel_text location="tystnadsplikt-och-sekretess.html" xml:lang="rmf"/>
    <metadata>
      <uncomplete/>
    </metadata>
    <version>XSLtemplate $Revision$; file-specific xsl  Revision; common.xsl  $Revision: 154948 $; </version>
  </header>
  <body>
    <p xml:lang="swe">Vaitiolovelvolisuus ja sekretessi / Tystnadsplikt och sekretess - 1177 Vårdguiden - sjukdomar, undersökningar, hitta vård, e-tjänster</p>
    <p xml:lang="swe"></p>
    <p xml:lang="swe"></p>
    <p type="title" xml:lang="swe">MeänkieliTornedalsfinska</p>
    <list>
      <p type="listitem" xml:lang="swe">Takaisin teeman aloitussivulle</p>
    </list>
    <p type="title" xml:lang="swe">Vaitiolovelvolisuus ja sekretessiTystnadsplikt och sekretess</p>
    <p xml:lang="swe"></p>
    <p type="title" xml:lang="swe">Mikäs jällaa?</p>
    <p type="title" xml:lang="swe">Kaikila, jokka on hoijossa, on vaitiolovelvolisuus</p>
    <p xml:lang="swe">Kun kääntyy hoithoon se on tärkeä ette tuntee luottamusta sille henkilökunnale ketä kohtaa. Luottamus on tärkeä sen takia ette sillon saattaa tuntea turvaa ja tohtii puhua avvoimesti niistä vaivoista eli symptuumista mitä on ja sillä tavala saa sen hoijon mitä tarvittee. Sen takia kaikila, jokka on töissä terhveys- ja siukkahoijossa, on vaitiolovelvolisuus. Perusprinsiippi on ettei kukhaan hoijon alala saa jättää ulos tietoja ilman ette sitä itte on hyväksyny net. Se koskee esimerkiks tietoja sairhauesta mitä potilhaala on, se hoito mitä saapi eli omasta privaatista tilantheesta.</p>
    <p xml:lang="swe">Siukkahoijon alala on sama sekretessisuoja kaikile potilhaile ja riippumatta jos on oikeus eli ei olla Ruottissa.</p>
    <p xml:lang="swe">Vaitiolovelvolisuutta ohjaa julkisuus- ja sekretessilaki niile jokka on valtion, maakäräjän ja kunnan töissä, mutta net jokka on töissä privaatti työnantajan tykönä pitävät seurata vaitiolovelvolisuuen sääntöjä mikkä on potilassuojalaissa. Se joka rikkoo vaitiolovelvolisuutta saattaa saa tuomion tuomioistuimessa eli muula tavala saa rangastuksen niiltä viranomhaisilta joila on hoijon valvonta.</p>
    <p xml:lang="swe">Sairalan eli hoitosentraalin persunaalila on vaitiolovelvolisuus. Se on vain net jokka hoitavat potilasta jokka saavat puhua toisitten kans potilhaan terhveystilantheesta eli henkilökohtaisista oloista. Se merkittee esimerkiks ette lääkäri saapi keskustella potilhaan hoijosta koleekan kans vain sillon jos net hoitavat sammaa henkilöä.</p>
    <p xml:lang="swe">Vaitiolovelvolisuus koskee kaikkia persunaalia ketä kohtaa hoijossa. Riippumatta jos se on julkinen eli privaatti hoito, ja riippumatta jos se on lääkäri, siukkasysteri eli atministratiivinen persunaali. Tulkila ja kääntäjilä, jokka on terhveys- ja siukkahoijon toimessa, on kans vaitiolovelvolisuus. Vaitiolovelvolisuus jällaa kans niitä jokka on töissä aputeekissa.</p>
    <p type="title" xml:lang="swe">Sitä päättää itte</p>
    <p xml:lang="swe">Lait merkittevät ette ei ees lähimäisilä ole oikeus tietää mitä sanothaan ja tapahtuu sairalassa, jos ei haluta ette net pitävät tietää sen. Sitä pruukathaan saa kysymyksen persunaalilta kenele net saavat jättää ulos tietoja. Sillon sitä itte päättää ketä net saavat informeerata. Esimerkiks saattaa leikon eessä sanoa persunaalile ette net saavat selittää kuinka leikko on menny, esimerkiks yhele lähimäiselle, ennenku sitä itte on heräny.</p>
    <p xml:lang="swe">Lapsile jällaa ette huoltajala tavalisesti on oikeus ottaa ossaa oman lapsen hoijosta ja tietää mitä seisoo jurnaalissa. Mutta kun lapsi tullee vanheemaks, tonoorinkina, vaaithaan useasti ette lapsi pittää hyväksyä siihen.</p>
    <p xml:lang="swe">Jos sitä siukkahoijossa eli sosiaalipalvelussa eppäilee ette lapsi tärväintyy huoltajan tykönä, eli ette huoltaja ei saata suojata lasta, sillon ei jätetä jurnaalia ulos.</p>
    <p xml:lang="swe">Potilasjurnaalit kuuluvat kans sekretessin alale ja ainuat jokka saavat lukea jurnaalia on se persunaali joka hoitaa potilasta mitä jurnaali koskee. Ei siinä ole merkitystä jos jurnaali on tietokonheessa eli jos se on kirjotettu paperile.</p>
    <p xml:lang="swe"></p>
    <p type="title" xml:lang="swe">Poikkeus</p>
    <p type="title" xml:lang="swe">Poikkeuksia vaitiolovelvolisuuesta</p>
    <p xml:lang="swe">Vaikka sekretessi ja vaitiolovelvolisuus on kattava ja laaja sekretessiä saattaa silti rikkoa tietyissä tilantheissa, ilman ette potilas antaa hyväksyntää. Se saattaa esimerkiks jällata jos</p>
    <list>
      <p type="listitem" xml:lang="swe">tuomioistuin, syyttäjä-, puliisi-, kruununfouti- eli verovirasto tahtovat tietää jos joku vissi henkilö oleskellee hoitolaitoksessa</p>
      <p type="listitem" xml:lang="swe">sosiaalihallituksen raati, joka käsittellee oikeus, sosiaali ja metesiinin kysymyksiä tarttee tietoja omhaan toiminthaan</p>
      <p type="listitem" xml:lang="swe">transporttihallitus tarttee tietoja kun se aikoo pruuvata jonkun sopivuutta pittää ajokorttia, traktorikorttia eli taksikuskanlekitimasjuunia</p>
      <p type="listitem" xml:lang="swe">tiot tarvithaan kun pittää pruuvata jos pittää sulkea stydentin korkeakouluopetuksesta</p>
      <p type="listitem" xml:lang="swe">tiot tarvithaan oikeusmetesiinisheen tutkimuksheen.</p>
    </list>
    <p xml:lang="swe">Kun se koskee rikoksen eppäilyä, joka on niin vakava, ette se antaa vähhiinthääns yhen vuoen fankilaa sillon on hoitopersunaalila oikeus rikkoa vaitiolovelvolisuuen tekemällä puliisi-ilmotuksen rikoksesta ja vastata sekä puliisi- ette syyttäjäviraston kysymykshiin. Esimerkkiä sellaisista rikoksista on murhaa, raiskaus ja krouvvi väkivalta. On kans olemassa vissiä trafiikkirikoksia missä on matalampi rikosskaala, esimerkiks rattijuoppous, mitä hoitopersunaalila on oikeus ilmottaa.</p>
    <p type="title" xml:lang="swe">Erikoisia poikkeuksia lapsile</p>
    <p xml:lang="swe">Kun se koskee lapsia tehhään poikkeuksia vaitiolovelvolisuuesta jos hoitopersunaali eppäilee ette tehhään rikosta lasta kohti. Se saattaa koskea pahonpitelyä eli seksuaalista laittomuutta.</p>
    <p xml:lang="swe">Jos hoitopersunaali eppäilee ette lapsi loukkaintuu persunaali pittää ilmottaa sellaiset eppäilyt sosiaalipalvelhuun, joka tekkee tutkimuksen ja piian puliisi-ilmotuksen. Se jällaa kans jos on olemassa tutkimus käynissä jostakin asiasta joka koskee ali-ikäsen suojan tarvetta. Hoitopersunaalila on sillon velvolisuus jättää ulos tietoja jokka saattavat vaikuttaa tutkimuksheen.</p>
    <p type="title" xml:lang="swe">Ei yhtään ikäraijaa lapsile ette päättää itte</p>
    <p xml:lang="swe">Kun se koskee pieniä lapsia se on huoltaja joka päättää jos tiot saapi jättää ulos eli ei. Kun lapsi tullee vanheemaks ja sen saattaa pittää kypsänä tästä perspektiivistä sillon lapsi saapi itte päättää jos hoitopersunaali saapi jättää ulos tietoja ja kelle. Sitä ei siis ole olemassa yhtään erikoista ikäraijaa koska lapsi saapi itte päättää, mutta sen päätethään henkilöstä henkilhöön. Se saattaa merkitä ette huoltaja ei saa tietää lasten terhveystilantheesta.</p>
    <p type="title" xml:lang="swe">Vakkuutuskassa ja vakkuutuspuulaaki</p>
    <p xml:lang="swe">Sitä päättää itte jos terhveys- ja siukkahoito saapi jättää ulos tietoja mistä sairhauksista sitä kärsii eli minkälaisen hoijon sitä on saanu. Mutta jos sitä on kipeä ja hakkee siukkakorvausta vakkuutuskassasta sillon hoitopersunaali saapi jättää ulos tietoja mitä tarvithaan ette arvostella jos on oikeus siukkakorvauksheen.</p>
    <p xml:lang="swe">Se jällaa kans jos sattaa saamhaan vahinkon eli sairhauen ja haluaa saa enemän korvausta omasta vakkuutuspuulaakista. Sillon vakkuutuspuulaakila on oikeus lukea ja ottaa ossaa tioista mitä tarvithaan ette arvostella jos on oikeus korvauksheen.</p>
    <p type="title" xml:lang="swe">Vaitiolovelvolisuuen rikos</p>
    <p xml:lang="swe">Vaikka on vissiä tilantheita kun hoitopersunaali saapi rikkoa vaitiolovelvolisuutta se on vain poikkeus tapahtumia. Perusajatus on ette vaitiolovelvolisuus on potilhaan suojaks.</p>
    <p xml:lang="swe">Jos sitä potilhaana eppäilee ette joku hoitopersunaalissa on rikkonu vaitiolovelvolisuutta sitä saattaa ilmottaa sen puliisile eli Sosiaalihallituksele. Se saattaa johtaa siihen ette herätethään syytheen sitä henkilöä kohti ja se saapi tuomion.</p>
  </body>
</document>

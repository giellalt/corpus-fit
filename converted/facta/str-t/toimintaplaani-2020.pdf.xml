<document xml:lang="fit" id="no_id"><header><title/><genre code="facta"/><author><unknown/></author><wordcount>2099</wordcount><conversion_status type="standard"/><availability><license type="standard"/></availability><multilingual/><origFileName>https://www.str-t.com/wp-content/uploads/2020/05/Toimintaplaani-2020.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p xml:lang="vep">TOIMINTAPLAANI 2020</p>
<p xml:lang="vep">TULEVAISUUEN NÄKÖ</p>
<p xml:lang="fkv">STR-T pittää olla eustaja, tuki ja inspirasuunilähe kaikile jokka tunteva yhtheyttä meänkielen ja alkuperäsen kielialueen kylttyyrin ja histuurian kans.</p>
<p xml:lang="deu">ARVOPOHJA</p>
<p xml:lang="fin">STR-T puolustaa kaikkitten ihmisten sammaa arvoa ja samoja oikeuksia. Met toimima meänkielen ylläpitämisen ja kehityksen puolesta, meän kylttyyrin hyväksi ja osalistuma kans yhtheiskunnantepathiin kysymyksissä jokka koskeva meän minuriteettiä.</p>
<p xml:lang="deu">FÖRPYNTIN PÄÄMÄÄRÄ SÄÄNTÖJEN MUKHAAN</p>
<p xml:lang="fkv">Svenska Tornedalingars Riksförbund, Tornionlaaksolaiset, STR-T, oon intressijärjestö kielen, kylttyyrin ja yhtheiskunnan asioissa. Förpynti oon intressijärjestö kaikile jokka tunteva yhtheyttä meänkielen ja alkuperäsen kielialueen kylttyyrin ja histuurian kans. Förpynti joka perustethiin 1981 oon uskonosta ja parttiipolitiikasta vapa. Förpynti oon eustaja alkuperäselle kansaliselle, kieleliselle ja kylttyyriselle minuriteetile ja oon hallituksen remissi-instansi minuriteettikysymyksissä. Päämäärä oon hyöyttää ja vahvistaa minuriteetin itenttiteettiä ja kielen ja kylttyyrin kehitystä ja juurtumista.</p>
<p xml:lang="fkv">FÖRPYNTIN KIELIPOLLISI JA KATTANTO ITENTTITEETISTÄ 2008 förpynti päätti seuraavan kielipollisin: <em type="italic">STR-Tn päämäärä oon tukea ja kehittää meänkieltä puhheessa ja kirjottamisessa. Meilä oon ymmärys paikalisille varieteetile joita käytethään ja kehitämmä kieltä kielenkäyttäjitten ja viranomhaisitten kans. </em><em type="italic">Kielipollisin pohja oon ette kielioikeuet oon ihmisoikeuet ja ette förpynti toimii sisälyttävällä mallila. </em></p>
<p xml:lang="fkv">Tornionlaaksolaiset oon tunnustettu kansalinen minuriteetti ja meänkieli tunnustettu kansalinen minuriteettikieli. Kaikki jokka puhuva meänkieltä ei tunne ittensä olevan tornionlaaksolaisia, jokku kuttuva ittensä lantalaiseksi eli kvääniksi. Meänkielelä oon kolme päävarieteettiä: tornionlaaksonvarieteetti, jellivaaranvarieteetti ja lannankieli.</p>
<p xml:lang="deu">FÖRPYNTIN PÄÄMÄÄRÄ 2020 1.1 PAREMPI OMA RAHOTUS</p>
<p xml:lang="fin">Jatkuva työ vaikutusvallan kans oon STR-T:lä etusiala LoNM:in (Laki kansalisista minuriteetistä ja minuriteettikielistä; SFS 2009:724). STR-T oon hallituksen remissi-instansi minuriteettikysymyksissä mikä vaatii tietosan ja hyvin toimivan kanslianjärjestön ja enämpi työväkeä. Tämä oon ehto ette saattaa jatkuvasti ja toela tukea paikalisosastoja ja antaa tietoa, valvoa ja tukea kuntia ja viranomhaisia. Hallitus päättää vakituisesta tuesta kansalisitten minuriteetitten eustajille.</p>
<p xml:lang="fkv">PÄÄMÄÄRÄ 2020: - Toimia ette förpynti sais isoman ekonoomisen tuen. 1.2 ETTE TOTTUS- JA SOVINTOKOMISUUNI KOOSTUIS Curt Perssonin esitutkimus ” <em type="italic">Då var jag som en fånge - Statens övergrepp på tornedalingar och meänkielitalande under 1800- och 1900-talet” </em>luovutethiin hallituksele 2018. Luovutuksen jälkhiin förpynti ja Met Nuoret oon jatkanheet työtä totistajitten kertomuksenkokoamisen, informasuunin ja varmistamisen kans sillä aikaa ko ootethaan päätöstä tottuus- ja sovintokomisuunin käynistyksestä. Arkkipiispa Antje Jackelén ja Ruottin kirkko oon 2018 julistanheet tuen tottuus- ja sovintokomisuunityöle 2018. Hallitus sai maaliskuussa 2019 esityksen komiteaohjeesta Förpyntiltä ja Met Nuoretilta, sen jälkhiin nämät oon valmisteltu Hallituskansliassa. Helmikuussa 2020 hallitus julisti ette tottuus- ja sovintokomisuuni asetethaan tornionlaaksolaisile, kväänile ja lantalaisile. </p>
<p xml:lang="fin">PÄÄMÄÄRÄ 2020: - Toimia osalisuutheen ja vaikuttamisheen tottuus- ja sovintokomisuunin työssä. 1.3 KIELISENTTERI MEÄNKIELELE Kielen ja kansanperintheen instityytti, ISOF oon esittänny tehtävänsä hallituksele 1. helmikuuta 2019.</p>
<p xml:lang="fkv">Förpynti toteaa ette tutkimus oon ottanu huomihoon förpyntin ehotuksen kielisentteristä joka fyysisesti sijotethaan kahtheen paikhaan, missä tullee olheen yhtheensä viis täysaikavirkaa. Hallitus ei ole ottanu päätöstä kielisentteristä vuona 2019 ja siksi förpynti jatkossaki valvoo kysymystä ja toimii ette tulis kätevä päätös.</p>
<p xml:lang="fin">PÄÄMÄÄRÄ 2020: -Ette hallitus ottaa päätöksen meänkielen kielisentteristä vuona 2020 ja ette kielisentteri perustethaan viimisthään 2021. 1.4 VAKITUINEN OLINPAIKKA KYLTTYYRILLE Poliittisen jäsenen tahosta kysymys kylttyyrilaitoksesta oon herätetty 2017 valtuustossa Region Norrbottenissa. Tornionlaaksolaisila, kväänilä ja lantalaisila ei ole kylttyyrilaitosta jolla on kansalinen vastuu. Tässä kylttyyrilaitoksen perustamistyössä oon peräti tähelistä ette minuriteetti jota asia koskee saapi maholisuuen vaikuttaa, eustaa ja osalistua. Region Norrbottenin kehityslautakunta, Regionala utvecklingsnämnden, omistaa kysymyksen poliittisesti ja pittää tialookissa kysseessä olevan minuriteetin kans, viranomhaisen ja Statens kulturrådin kans tutkia maholisuuen ette tukea perustamisen kylttyyrinkokoavasta toiminasta tornionlaaksolaisile, kväänile ja lantalaisile. Kevänaikana 2020 Region Norrbotten tullee hakehmaan kehitysrahotusta esitutkimuksheen Statens kulturrådista.</p>
<p xml:lang="fkv">PÄÄMÄÄRÄ 2020: -Ette Region Norrbotten alottaa esitutkimuksen joka eespäin tekkee työtä kyltyyrilaitoksen järjestämisestä, sisälöstä ja rahottamisesta kylttyyrinkokoavasta toiminasta tornionlaaksolaisile, kväänile ja lantalaisile. 1.5 KYLTTYYRI JA HISTUURIA</p>
<p xml:lang="fkv">Esitutkimus <em type="italic">Då var jag som en fånge </em>(Curt Persson, 2018) vahvistaa ette tarvithaan enämpi tietheelistä tutkimusta minuriteetin histuuriasta monesta eri näkökulmasta. Esimerkiksi meän histuuria ei ole selostettu meiltä itteltä vain usseimiten majuriteettiyhtheiskunnalta. SOU 2017:60 arvostellee ette kysymystä jos Ruottissa oon useampia alkuperäskansoja ei ole tutkittu. Förpynti toteaa ette oon täyelinen uupelo oppimateriaalista joka koskee kylttyyriä ja histuuriaa, puutheen jonka met jaama toisitten kansalisitten minuriteetitten kans. </p>
<p xml:lang="fin">PÄÄMÄÄRÄ 2020: -Toimia ette lissäintys tietheelistä tutkimusta kylttyyristä ja histuuriasta. -Toimia ette Ruottin valtio tutkii jos oon olemassa useampia alkuperäskansoja Ruottissa. 1.6 KOULUTUS</p>
<p type="listitem" xml:lang="fkv">STR-T saattaa kymmenen vuen kokemuksesta kansalisesta minuriteettilaista toeta ette olema siirtänheet  meän aseman etheenpäin ja saahneet kantaa kysymyksille. Vielä löytyy kuitekki vailinkia joita saattaa  työskenellä seuraavalla tavala:</p>
<p type="listitem" xml:lang="fkv">Ette äitinkielenopetus laajenethaan Europparaatin suositteluitten mukhaan.</p>
<p type="listitem" xml:lang="fkv">Ette lapsila esikoulussa ja esikoululuokassa oon oikeus saa äitinkielentukea.</p>
<p type="listitem" xml:lang="fkv">Ette Skolverket saapi pitkänaikhaisen kokohnaisen vastuun ette valmistaa oppimateriaalia minuriteettikielele meänkielele ja  oppimateriaalia tornionlaaksolaisista, lantalaisista ja kväänistä. Oppimateriaalin valmistaminen häätyy alkaa varsin ja sen häätyy  varmistaa pitemälle aikaa tialookissa eustajitten kans. Kysymys oon otettu huomihoon SOU 2017:60ltä.</p>
<p type="listitem" xml:lang="fkv">Ette voimakas ja selvä opettajankoulutus ja jatkokoulutus järjestethään Uumajan yniversiteetissä. Ette yhelä yniversiteetilä oon  vastuu voimakhaasta perus-koulutuksesta, hyvästä opettaja-koulutuksesta ja jatkuvasta jatko-opetuksesta oon yhessä  opetusmateriaalin valmistamisen ja kielenhoijon kans auain siihen ette meänkieli tulevaisuuessaki saattaa olla elävä kieli  Ruottissa.</p>
<p type="listitem" xml:lang="fkv">Ette Ruottissa kartotethaan peruskoulun ja jymnaasian oppilhaitten tiot kansalisista minuriteetistä, opetusplaanitten ja  kursiplaanitten vaatimusten mukhaan. STR-T huomauttaa kans tärkeyen ette oon jatkuva tarkastusmekanismi, ette turvata  kläpitten ja nuoritten tion Ruottin kansalisista minuriteetistä.</p>
<p type="listitem" xml:lang="fkv">Ette kartottaa opettajakoululaisitten tietotason koko Ruottissa ja jos se näyttää, niinku STR-T eppäilee, ette tieto esim.  meänkieliläisestä minuriteetistä oon vajava, niin oppilaitokset häythään pakottaa perusthaan pakolisen tietotuksen kansalisista  minuriteetistä, joka tasola ja joka suunala riippumatta missä paikkaa maata opetus oon. Kysymys oon otettu huomihoon SOU  2017:60ltä.</p>
<p type="listitem" xml:lang="fin">Ette muuttaa lainsäätämisen joka koskee koulutusta hallintoaluheessa ette peruskouluki sisältyy samhaanlaihiin ko lapsenhuolto  tänäpäivänä.</p>
<p type="listitem" xml:lang="fkv">Ette vasittu tulkki- ja kääntämiskoulutus joka soppii meänkielele perustethaan ja ette se koulutus suoritethaan siinä yliopistossa  jolla oon niin perus- ko opettajankoulutusvastuu.</p>
<p xml:lang="fkv">Ette resyrsiä annethaan ette Tornionlaakson Kansankorkeakoulu saattaa alkaa perusthaan kansalisen keskustan perusopetukselle meänkielessä raahvaile.</p>
<p xml:lang="fkv">PÄÄMÄÄRÄ 2020: -Ette valtio ottaa esile koulutusstratekiin meänkielele ja sen varieteetile. 2.VAHVISTAA JA KEHITTÄÄ PAIKALISEN TOIMINAN</p>
<p xml:lang="fkv">Ette tornionlaaksolaiset, kväänit ja lantalaiset saava enämpi vaikutusvaltaa yhtheiskunnalisissa kysymyksissä vaatii ette yksityiset ihmiset tietävä minuriteettilaista ja kunka se pättee. Paikalisosastoitten päämäärä oon vaikuttaa kysymyksissä jokka koskeva yhtheiskunnan kehitystä ja minuriteettikysymyksiä paikalistasola. Tämä antaa maholisuuen förpyntile ette tehokhaamasti toimia kansalisella arenalla. Förpyntin johtokunta halvaa kans lähemän kontaktin paikalisosastoitten kans.</p>
<p xml:lang="fkv">PÄÄMÄÄRÄ 2020: -Pittää vähhiinthään yhen informasuuniträffin kaikitten paikalisosastoitten kans. -Tukea uusitten paikalisosastoitten järjestämistä. -Toimia ette saa enämpi yhtheenjärjestämistä paikalisosastoitten kesken neuotteluissa viranomhaisitten ja järjestöitten kans. 3. VIEHÄTTÄÄ LISSÄÄ JÄSENIÄ</p>
<p xml:lang="fkv">Viimi vuositten pusitiivinen kehitys itenttiteettikysymyksissä oon johtanu jäsenlissäintymisheen förpyntissä. Förpynti oon kans saanu voimakhaaman kannatuksen kysymykshiin. Uusherätys itenttiteettikysymykshiin oon syntyny yhtheiskunnassa.</p>
<p xml:lang="fkv">PÄÄMÄÄRÄ 2020: -Lisätä jäsenlukumäärää 10 prosenttiä. 4. HOITO JA HUOLENPITO</p>
<p xml:lang="fkv">Niinku muila aloila, hoito- ja huolenpito-alala oon tullu kovempia lailisia vaatimuksia. Tämä vaatii uusia satsauksia hoito- ja huolenpitolaitoksissa ette saatethaan ottaa vasthaan yksityisiä niitten omala kielelä. Tähän hastheesseen yhtheiskunta pittää vastata kompetensinhuoltamisstratekiilä.</p>
<p xml:lang="fin">PÄÄMÄÄRÄ 2020: -Neuottelua ja jatkuvaa tarkistusta viranomhaisitten kans joita asiat koskeva, niin ette lakia nouatethaan. 5.STRATEKISIÄ YHTHEISTOIMINTAKUMPPANIA</p>
<p xml:lang="fkv">STR-T pittää etheenpäinki tehhä yhtheistyötä järjestöitten kans prujektissa ja aktiviteettissä jokka koskeva itenttiteettiä, tasaarvoa, sukupolvenvaihtoa, kylttyyriä ja vaikutusvaltaa.</p>
<p xml:lang="fkv">PÄÄMÄÄRÄ 2020: -Kartottaa kunka yhtheistoimintaa saattaa pittää Tornionlaakson teatterin, Tornionalaakson Kansankorkeakoulun, Meän Akateemin, Tornionlaaksonjillen, Ruijan Kveeniliiton, Meänmaan, Kveenimaayhistyksen, Tornedalsrådetin ja muitten järjestöitten ja kylttyyriryhmitten kans. -Järjstää yhtheisiä aktiviteettiä muitten kansalisitten minuriteettiten ja järjestöitten kans. 6. VAIKUTUSVALTA KYLTYYRISSÄ, MEETIASSA JA KIELENHUOLOSSA</p>
<p xml:lang="fkv">Kylttyyri, meetia ja kielenhuolto oon täheliset elävälle meänkielele.</p>
<p xml:lang="fkv">Verrattunna suomenkiehleen ja saamenkiehleen meänkieli oon huomattavasti allieustettu public servicen lähätyksissä. Tämä johtuu siittä ette oon vain kouralinen ihmisiä jokka eustava meänkieltä public servicesessä. STR-T oon lykästynny siinä mielessä ette SR Meänraatio ei ennää järjestetä Sisuradion alle, mutta taas SVT Meänkieli oon alliosasto SVT Sapmiin. STR-T meinaa ette se vaatii erimuotosta järjestämistä ja lissää henkilökunnalisia resyrsiä ette saa enämpi ohjelmantarjontaa ja nostaa laatua.</p>
<p xml:lang="fkv">STR-Tn kattanto oon ette jurnalistit tartteva tietoa kansalisista minuriteetistä ja se pitäs olla luonolinen osa jurnalistikoulutuksissa.</p>
<p xml:lang="fkv">Kylttyyri oon usseen portti meänkiehleen. Se oon tärkeä ette löytyy kylttyyrityöntekiöitä jokka levittävä tietoa ja haastava stryktyyriä. STR-Tn rolli oon ette antaa maholisuuksia ette vahvistaa itenttiteettiä ja itteluottoa.</p>
<p xml:lang="fkv">Tornionlaaksonteatteri oon tärkeä aktööri ja pittää saa tarpheeliset resyrsit ette saattaa vaikuttaa monela arenalla ja kohata uutta pypliikkiä. Luulajan ja Stockholmin puolesta STR-T toteaa ette resyrsiä lisäthään ja enämpi vastuuta annethaan ko kunnista oon tullu hallintoalue meänkielele. Sen kautta niilä oon maholista saa enämpi kylttyyriohjelmaa. Toishaalta föpynti toteaa kans ett tornionlaaksolaisila, kväänilä ja lantalaisila ei ole kyltyyrilaitosta jolla oon kansalinen vastuu kylttyyristä, katto osa 1.4. Rahotus kylttyyrisatsaukshiin tullee ylheisestä rahotuksesta ja sillä mallin minuriteetilä ei ole omavaltaa tehhä satsauksia jokka oon etusiala. Tästä syystä förpynti oon alottannu keskustelun Region Norrbottenin kans maholisuuksista varata vasittuja rahoja tornionlaaksolaisile, kväänile ja lantalaisile. 2018 palkathiin ensimäinen kielenhuoltaja Kielen ja kansanperintheen instityythiin mikä oon pusitiivistä. Sen lisäksi pitäs olla vielä kaks täysaikavirkaa ja merkittevä lisärahotus kielenhuolole ette tehhä ulospäin suunattua toimintaa niinku nauhotusta ja tokymenteeramista meänkielenalueela.</p>
<p xml:lang="fkv">PÄÄMÄÄRÄ 2020 MEETIA: - Varmistaa pitkänaikhaisen lissäintymisen ohjelmantuotanolle public servicessä ja siittä seuraavan laajentamisen lähätysaikaa.</p>
<p xml:lang="fkv">PÄÄMÄÄRÄ 2020 KYLTTYYRI: -Förpynti pittää järjestää ommaavaltaa kylttyyrirahotuksessa tialookissa Region Norrbottenin kans.</p>
<p xml:lang="fkv">PÄÄMÄÄRÄ 2020 KIELENHUOLTO: -Förpynti pittää toimia ette saa lissää resyrsiä kielenhuolole meänkielessä. 7. ELINKEINOYHISTELMÄ – YLEISKATTANTO JA KEHITYS</p>
<p xml:lang="fkv">Vuosisatojen aikana, mistä meilä oon käsitystä, meän kylttyyrinkantajilla oon ollu iso kyky soppeintua ympäristön oleviin olosuhteissiin. Rajat mikkä luonto pannee meän kylttyyri oon kunnioittanu ja kehittäny elinkeinoyhistelmämallin 1sovinossa luonon kans. Vuosisatojen aikana elinkeinoyhistelmämalli oon isoissa määrin tehny maholiseksi ihmisitten jokapäiväsen hushollauksen, olletikki ko isoyhteiskunta pani matkhaan valtavan teolisuuen muutoksen pohjosessa alueessa. Sovinossa luonon, maaseu’un, maanpruukin, mettästyksen ja kalastuksen kans ja sen säilytetyn perintheisen rajanvälisen toiminan kans, kehityt net elinkeinoyhistelmämallit mikkä annoit ihmisille heän elanon. Samala meän kansa autto sitä yhteiskunnan kehitystä mikä lähti käynthiin ja puolusti sitä rauhattomuuen aikana.</p>
<p xml:lang="vep">PÄÄMÄÄRÄ 2020</p>
<p xml:lang="fkv">Pitkäaikasen päämäärän rajoissa nostaksheen elinkeinoyhistelmitten merkityksen nykyaijassaki förpynti häätyy tämän vuen aikana: -hakea yhteistoimintaa yhteiskuntalaitoksitten kans joita asia koskee alottaaksheen yhteistyötä kehityssuunitelmista kunka maanpruukinkehitystä meän perintheiseelä alueela saattaa eistää. -toimia ette saa yleiskattanon olevista kylänyhteisistä meän kylttyyrialueela. 1</p>
<p xml:lang="fkv">Elinkeinoyhistelmämalli = monta eri tappaa hankkia elantoa -toimia ette saa parempaa tietoa perintheisistä elinkeinoyhistelmistä mikkä oon olhee ja oon meän jeukraaffisela alueela. -inventeerata mitä henkilöresyrsiä oon meän alueela jokka saattaisit olla myötä revitaliseerinkissä käsityöperintheistä mikkä koskeva työkampheita mikkä kuuluva perintheisseen toimithaan meän alueela. -valvoa Natura 2000 kehitystä, mihinkä sisältyy Kaihnuun-, Tornion-, Täränön-, Lainion- ja Muonionväylän vesisuonet ja kans tunturinlikheiset osat meän perintheisestä alueesta. Oon tähelistä muistaa, ko puhhuu aluheen elämänehtoista, ette kysymys ei ole ainuasthaans muutamista ihmisistä joita asia koskee, ko tässä oon ussein kysheessä vähhiinthääns kaks kansanryhmää jokka vaikuttavva samala alueela. -Förpynti pittää toimia ette Ruotti valvoo niin EU-tukea ruottin maanpruukhiin ko säännöitten muotostamista ette voima pienemällä tasola ja yhistelmäelinkeinossa kans saattaa pysyä ja kehittyä etheenpäin.</p>
<p xml:lang="est">STR-T:N PÄÄMÄÄRÄ 2020 METAVISI</p>
<p xml:lang="fin">Avisi oon kuukausittain julkassu artikkelin meänkieleksi ja ruottiksi. Statens Kulturrådin tuki periuutisille aikakausikirjotuksile oon epävarma. Viimisinnä vuosina tuki oon vaihtelu 50 000 kr ja 100 000 kr välilä. Toiminta toteaa ette tuki pitkäle tähtäimelle oon hyvin epävarma.</p>
<p xml:lang="fin">PÄÄMÄÄRÄ 2020: -Laajempi ja vahva pytjetti METavisille -Vahvistaa ja kehittää METavisin laatua sisälössä ja neuotella paikalisosastoitten ja Met Nuoretin kans sisälöstä.</p>
<p xml:lang="est">STR-T:N PÄÄMÄÄRÄ 2020 PRUJEKTIT</p>
<p xml:lang="fkv">STR-T pittää tehhä yhtheistyötä järjestöitten, kunnitten ja viranomhaisitten kans prujektissä jokka sopiva yhtheen kysymyksitten kans jokka förpynti oon pannu etusiale ensimäisen pistheen mukhaan.</p>
<p xml:lang="fin">PÄÄMÄÄRÄ 2020: -Joka yksityinen prujekti pittää kantaa omat kostanuksensa.</p>
<p xml:lang="vep">YHTHEENVETO PÄÄMÄÄRÄ 2020</p>
<p xml:lang="vep">TOIMINTAALUE</p>
<p xml:lang="vep">PÄÄMÄÄRÄ 2020</p>
<p xml:lang="deu">FÖRPYNTINTOIMINTA</p>
<p xml:lang="fkv">Toimia ette förpynti sais isoman ekonoomisen tuen.</p>
<p xml:lang="fkv">Toimia osalisuutheen ja vaikuttamisheen tottuus- ja sovintokomisuunin työssä.</p>
<p xml:lang="fkv">Ette hallitus ottaa päätöksen meänkielen kielisentteristä vuona 2020 ja ette kielisentteri perustethaan viimisthään 2021.</p>
<p xml:lang="fkv">Ette Region Norrbotten alottaa esitutkimuksen joka eespäin tekkee työtä kyltyyrilaitoksen järjestämisestä, sisälöstä ja rahottamisesta kylttyyrinkokovasta toiminasta tornionlaaksolaisile, kväänile ja lantalaisile.</p>
<p xml:lang="fin">Toimia ette lissäintys tietheelistä tutkimusta kylttyyristä ja histuuriasta.</p>
<p xml:lang="fin">Toimia ette Ruottin valtio tutkii jos oon olemassa useampia alkuperäskansoja Ruottissa.</p>
<p xml:lang="fkv">Ette valtio ottaa esile koulutusstratekiin meänkielele ja sen varieteetile.</p>
<p xml:lang="fkv">Pittää vähhiinthään yhen informasuuniträffin kaikitten paikalisosastoitten kans.</p>
<p xml:lang="fin">Tukea uusitten paikalisosastoitten järjestämistä.</p>
<p xml:lang="fkv">Toimia ette saa enämpi yhtheenjärjestämistä paikaliosastoitten kesken neuotteluissa viranomhaisitten ja järjestöitten kans.</p>
<p xml:lang="fkv">Lisätä jäsenmäärää kymmenelä prosenttilä.</p>
<p xml:lang="fkv">Ette valtio ottaa esile koulutusstratekiin meänkielele ja sen varieteetile.</p>
<p xml:lang="fin">Neuottelua ja jatkuvaa tarkistusta viranomhaisitten kans joita asiat koskeva, niin ette lakia nouatethaan. .</p>
<p xml:lang="fkv">Järjestää yhtheisiä aktiviteettiä muitten kansalisitten minuriteettiten ja järjestöitten kans.</p>
<p xml:lang="fkv">Varmistaa pitkänaikhaisen lissäintymisen ohjelmantuotanolle public servicessä ja siittä seuraavan laajentamisen lähätysaikaa.</p>
<p xml:lang="fkv">Förpynti pittää järjestää ommaavaltaa kylttyyrirahotuksessa tialookissa Region Norrbottenin kans.</p>
<p xml:lang="fkv">Förpynti pittää toimia ette saa lissää resyrsiä kielenhuolole meänkielessä.</p>
<p xml:lang="fkv">Hakea yhteistoimintaa yhteiskuntalaitoksitten kans joita asia koskee alottaaksheen yhteistyötä kehityssuunitelmista kunka maanprukkikehitystä meän perintheiseelä alueela saattaa eistää.</p>
<p xml:lang="fkv">Toimia ette saa yleiskattanon olevista kylänyhteisistä meän kylttyyrialueela.</p>
<p xml:lang="fkv">Toimia ette saa parempaa tietoa perintheisistä elinkeinoyhistelmistä mikkä oon olhee ja oon meän jeukraaffisela alueela.</p>
<p xml:lang="fkv">Inventeerata mitä henkilöresyrsiä oon meän alueela jokka saattaisit olla myötä revitaliseerinkissä käsityöperintheistä mikkä koskeva työkampheita mikkä kuuluva perintheisseen toimithaan meän alueela.</p>
<p xml:lang="fkv">Valvoa Natura 2000 kehitystä, mihinkä sisältyy Kaihnuun-, Tornion-, Täränön-, Lainion- ja Muonionväylän vesisuonet ja kans tunturinlikheiset osat meän perintheisestä alueesta. Oon tähelistä muistaa, ko puhhuu aluheen elämänehtoista, ette kysymys ei ole ainuasthaans muutamista ihmisistä joita asia koskee, ko tässä oon ussein kysheessä vähhiinthääns kaks kansanryhmää jokka vaikuttavva samala alueela.</p>
<p xml:lang="fin">Förpynti pittää toimia ette Ruotti valvoo niin EU-tukea ruottin maanpruukhiin ko säännöitten muotostamista ette voima pienemällä tasola ja yhistelmäelinkeinossa kans saattaa pysyä ja kehittyä etheenpäin.</p>
<p xml:lang="vep">METAVISI</p>
<p xml:lang="fin">Laajempi ja vahva pytjetti METavisille.</p>
<p xml:lang="fkv">Vahvistaa ja kehittää METavisin laatua sisälössä ja neuotella paikalisosastoitten ja Met Nuoretin kans sisälöstä.</p>
<p xml:lang="est">PRUJEKTIT</p>
<p xml:lang="fin">Joka yksityinen prujekti pittää kantaa omat kostanuksensa.</p>
</body></document>

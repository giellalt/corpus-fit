<document xml:lang="fit" id="no_id"><header><title/><genre code="facta"/><author><unknown/></author><wordcount>987</wordcount><conversion_status type="standard"/><availability><license type="standard"/></availability><multilingual/><origFileName>https://komisuuni.se/wp-content/uploads/2020/10/direktiv-2020-29-meankieli.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p xml:lang="fin"><em type="bold">Hallitus </em></p>
<p xml:lang="deu"><em type="bold">Dir. 2020:29 </em></p>
<p xml:lang="fkv">Komiteeohjeet</p>
<p xml:lang="fin">Sopimus histuurialisitten loukkauksitten ja väkistämisien johosta tornionlaaksolaisia, kvääniä ja lantalaisia vasten.</p>
<p xml:lang="fin">Päätös hallituskokkouksissa 19 maaliskuuta 2020.</p>
<p xml:lang="fkv"><em type="bold">Yhtheenveto </em>Tottuus- ja sovintokomisuunin muotonen komitee, ette tarkastaa loukkauksia ja väkistämistä tornionlaaksolaisia, kvääniä ja lantalaisia vasten, pittää tutkia sitä assimileerinkipolitiikkaa jota ruottin valtio harrasti 1800- ja 1900-luvuina ja se pittää kans toimia ette minuriteetin histuurialiset kokemukset tehhään näkyviksi. Tavotheena oon ette eesauttaa minuriteetile kolektiivin hyvityksen, eistää sovintoa ja vastustaa ette mithään samansorttista ei tapahtuis tulevaisuuessa. </p>
<p type="listitem" xml:lang="fin">Komisuuni pittää mm.</p>
<p type="listitem" xml:lang="fin">kartottaa ja tutkia assimileerinkipolitiikkaa ja sen konsekvensiä minuriteetile, ryhmile      minuriteetissä ja yksityisile,</p>
<p type="listitem" xml:lang="fin">levittää informasuunia ette lisätä tietoa minuriteetistä ja sen histuurialisista kokemuksista, ja</p>
<p type="listitem" xml:lang="fin">jättää ehotuksia jatkuville toimile ette tuottaa hyvistystä ja eistää sovintoa.</p>
<p xml:lang="fin">Tehtävän pittää esittää viimisthään 16 toukokuuta 2022.</p>
<p xml:lang="fkv"><em type="bold">Tehtävä tottuus- ja sovintokomisuunile </em>Tornionlaaksolaiset, kväänit ja lantalaiset asuit Ruottissa kauon ennen nykystä ruottalaista valtiojärjestelmää. Niin valtio ko Ruottin kirkko ja maholiset muut aktöörit oon jo läpi aikoja olheet osaliset siiheen ette erilä laila painaa alle minuriteettiä, sen kieliä ja sen kulttuuria. </p>
<p xml:lang="fkv">Assimileerinkipolitiikka joka oli käynissä oon iskeny minuriteethiin ryhmänä mutta se oon kans merkiny loukkauksia ja väkistämistä yksityisiä intiviitiä vasten minuriteetissä.</p>
<p xml:lang="fkv">Yks askel hyvitykselle tornionlaaksolaisile, kväänile ja lantalaisile otethiin ko Ruotti vuona 2000 ratifiseerasi Euroopparaatin raamikonvensuunin suojaksi kansalisille minuriteetile (SÖ 2000:2) ja eurooppalaisele säänöle maanosa-elikkä minuriteettikielile (SÖ 2000:3).</p>
<p xml:lang="fin">Tornionlaaksolaiset tunnustethiin silloin yheksi Ruottin viiestä minuriteetistä ja meänkieli kansaliseksi minuriteettikieleksi Ruottissa (prop.1998/99:143). Päämäärä sille nyt jällaavalle politiikale kansalisille minuriteetile oon ette antaa suojaa minuriteetile ja vahvistaa niitten maholisuuksia vaikutusvalthaan ja tukea niitä histuurialisia minuriteettikieliä niin ette net pysyvät elävinnä (prop. 2009/09:1 utg.omr.1, bet. 2008/09:KU1, rskr. 2008/09:83).</p>
<p xml:lang="fin">Minuriteettipolitiikan jatkuvalle kehitykselle vaaithaan laajan yhtheisen käsityksen histuurialisista taphauksista jokka oon johtanheet tämän päivän tilantheesheen. 29 toukokuuta 2017 Hallituskanslia (Kulttuuriteparttementti) päätti sen takia ette rahottaa</p>
<p xml:lang="fkv">Tornedalingars Riksförbund – Tornionlaaksolaiset (STR-T) ette totheuttaa esitutkinon histuurialisista olosuhtheista Ruottin valtion ja tornionlaaksolaisitten ja meänkielenpuhuvitten välissä. Esitutkinossa, Då var jag som en fånge – Statens övergrepp på tornedalingar och meänkielitalande under 18800- och 1900- talen (Ku2018/00859/CSM), esitethään ylheisesti histuurialisista taphauksista ja eri aspektista siittä assimileerinkiprosessista jota valtio ja Ruottin kirko harrastit minuritteettiä vasten. Kantava osa esitutkinossa oon suunile kakskymmentä toistusta intiviitiltä joilako oon omat kokemukset pakotetusta kielivaihetuksesta, rotupiolookisista tutkimuksista ja muista loukkauksista ja väkistämisistä. Esitutkinto viittaa siiheen ette oon tarve lisätutkimuksesta, matkhaan räknätty tutkimus joka nostaa esile vaimoitten tilanetta.</p>
<p xml:lang="fkv">Eesauttaaksheen sitä ette minuriteetile annethaan kolektiivi hyvitys ja ette eistää sovintoa se oon tarpheelista ette koko Ruottissa lisäthään tietoa histuurialisista väärinteoista joitako oon tehty ja niistä traumoista jokka elävät vielä tänäki päivänä. Sen kautta komisuunin työ saattaa kans tuottaa siiheen ette mithään saman sorttista ei tapahtuis tulevaisuuessa.</p>
<p xml:lang="fin">Kartottaa ja tarkastaa assimileerinkipolitiikkaa Tarvithaan kartotus ja monipuolinen tarkastus Ruottin valtion ja Ruottin kirkon akerauksesta 1800-ja 1900-luvuila ette tua ruottinkielen ja ruottalaisia tapoja meänkielenpuhuville aluheile. Assimileerinkipolitiikkaa oon totheutettu eri tasoila yhtheiskunnassa ja niin julkisilta ko maholisilta muilta aktööriltä. Analyysiä polittisitten päättäjitten, virastoitten, Ruottin kirkon ja valtiolisesti rahotetun tutkiayhtheiskunnan rollista, kannanotosta ja vastuuesta tämän politiikan totheuttamisessa häätyy tehhä histuurialisen perspektiivin lähtökohasta.</p>
<p xml:lang="fkv">Esitutkinossa tullee esile ette oon suuri puute tutkimuksesta joka valkassee tornionlaaksolaisitten, kväänitten ja lantalaisitten suhtheita valtiota kohin. Olemassaolevan tutkinon selostamisen lisäksi aluheela se oon sen takia tarpheelista ette komisuuni käyttää arkiivimateriaalia ja muuta lähemateriaalia neuvottelussa koskevitten tutkinto- ja arkiiviinstitysuunitten kans. Se oon erityisen tärkeätä ette loukkauksitten ja väkistämisitten essiintymä meänkielenpuhuvia lapsia vasten raamin sisälä ja liittyen niitten koulunkäynthiin, tarkastethaan ja ette sen vielä elossaolevan vanheeman sukupolven toistukset niin miehiltä ko vaimoilta tokymenteerathaan ja säilytethään.</p>
<p type="listitem">Komisuuni pittää</p>
<p type="listitem" xml:lang="fin">kartottaa ja tarkastaa sitä assimileerinkipolitiikkaa joka oli käynissä tornionlaaksolaisia, kvääniä ja lantalaisia vasten kansalisella, rekiunaalila ja paikkakunnalisella tasola 1800- ja 1900-luvuila ja relevantitten aktööritten vastuu tämän politiikan totheuttamisessa,</p>
<p type="listitem" xml:lang="fkv">kuttua yksityisiä, nuoriaki, ette jättää toistuksia ja kertomuksia heän omista elikkä likhiisitten kokemuksista,</p>
<p type="listitem" xml:lang="fkv">analyseerata laajuutta ja syitä siiheen ette tornionlaaksolaiset, kväänit ja lantalaiset jouvuit rotupiolookishiin tutkimukshiin ja ette tutkia millä laila väkistämistä rahotethiin,</p>
<p type="listitem" xml:lang="fin">analyseerata ja esittää muita histuurialisia aspektia ja olosuhtheita jokka saatethaan uskoa ette oon vaikuttanheet tornionlaaksolaisitten, kväänitten ja lantalaisitten tilantheishiin, esim. teolistaminen, työvoiman siirtäminen ja hyvinvointiyhtheiskunnan rakentaminen, ja</p>
<p type="listitem" xml:lang="fin">analyseerata seurauksia minuriteetile, ryhmile minuriteetissä ja yksityisile, nuoremanki sukupolven perspektiivistä</p>
<p xml:lang="fin"><em type="bold">Levittää informasuunia kansalisen minuriteetin histuurialisista kokemuksista ja jättää ehotuksia jatkuville toimile </em></p>
<p xml:lang="fkv">Tornionlaaksolaisitten, kväänitten ja lantalaisitten histuuria oon ittesthääns selvä osa histuuriasta Ruottista eilen, tänä päivänä ja tulevaisuuessa. Samala aikaa ylheisöllä Ruottissa oon ylheisesti vähän tietoa niin kansalisesta minuriteetistä tornionlaaksolaisista ko kansalisesta minuriteettikielestä meänkieli, jota kans kväänit ja lantalaiset puhuvat. Niin oon kans tieto vähänen – minuriteetissäki – systemaattisestä assimileerinkiprosessista joka oon ollu käynissä niin hiljain ko 1900- luvula ja assimileerinkipolitiikan konsekvensistä. Sen takia oon tarve lisätystä tiosta koko maassa. Tornionlaaksolaisitten, kväänitten ja lantalaisitten histuurialiset kokemukset vaikuttavat vieläki ittekuvvaa ja itenttiteetti-, kieli- ja kulttuurikehitystä kansalisessa minuriteetissä. Suojatoimenpioista ja toimista ette säilyttää ja revitaliseerata kansalista minuriteettikieltä meänkieltä oon päätetty. Semmoset toimenpiot ei kuitenkhaan arvoioija olevan riittävät ette antaa hyvityksen ja parantaa niitä tuskalisia muistoja assimileerinkipolitiikasta joitako monet vanheemat meänkielenpuhujat kantavat matkassa ja jokka oon vietty yli toisile sukupolvile. Se oon kans välttämätöntä ette sovintoprosessi jatkuu pitkäle aijale jälkhiinki ko komisuunin työ oon loppunu ja ette sisälekoottu materiaali arkiveerathaan ja säilytethään tuleville sukupolvile ja lisätutkinolle.</p>
<p xml:lang="fkv">Se ei kuulu tehtävhään ette pohtia maholisia vastuukysymyksiä yksityisissä taphauksissa elikkä ekonoomista korvausta yksityisile jokka oon joutunheet näitten kohtheeksi.</p>
<p type="listitem">Komisuuni pittää</p>
<p type="listitem" xml:lang="fkv">levittää informasuunia tornionlaaksolaisitten, kväänitten ja lantalaisitten histuurialisista kokemuksista niin ruottiksi ko meänkielelä,</p>
<p type="listitem" xml:lang="fkv">osalistua ylheisheen keskustelhuun kompleteeraavasta tiosta joka tullee esile, ja</p>
<p type="listitem" xml:lang="fin">jättää ehotuksia jatkuville toimile ette tuottaa hyvitystä ja eistää sovintoa.</p>
<p xml:lang="fin"><em type="bold">Kontaktia ja tehtävän esittäminen </em></p>
<p xml:lang="fkv">Komisuunila pittää heän tehtävässä olla jatkuva kontakti ja tialooki minuriteetin kans.</p>
<p xml:lang="fkv">Kontaktissa yksityisitten kans pittää ottaa huomihoon intivityelliä traumoja joitako komisuunin työ saattaa herättää. Komisuuni pittää neuvotella relevantitten virastoitten ja organisasuunitten kans tehtävän totheuttamisessa. Ette niin terhveys- ja saihraanhoijola ko sosiaalipalvelulla oon hyvä peretskaappi ette tarpheenmukhaisesti tukea tornionlaaksolaisia, kvääniä ja lantalaisia jokka oon kokehneet loukkauksia ja väkistämistä assimileerinkiprosessissa, komisuuni pittää jatkuvasti informeerata Sosialihallintoa heän työstä. Toistuksitten ja kertomuksitten sisälekokoaminen pittää tapahtua tialookissa koskevitten tutkimusinstitysuunitten ja paikkakunnalisitten organisasuunitten kans.</p>
<p xml:lang="fin">Komisuuni pittää tarkasti seurata norjalaisen totheuskomisuunin työtä joka koskee saamelaisia, kvääniä ja norjansuomalaisia ja vastaavaa työtä Suomessa ja muissa maissa.</p>
<p xml:lang="fin">Tehtävän pittää esittää viimisthääns 16 toukokuuta 2022. Komisuunila oon vaphaus ennen sitä ette esittää osia työstä yhessä elikkä useassa osamietinössä. (Kulttuuriteparttementti)</p>
</body></document>

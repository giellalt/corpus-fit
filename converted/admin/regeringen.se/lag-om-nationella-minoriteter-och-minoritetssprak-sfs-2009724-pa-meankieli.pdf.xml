<document xml:lang="fit" id="no_id"><header><title/><genre code="admin"/><author><unknown/></author><translator><unknown/></translator><translated_from xml:lang="swe"/><wordcount>1176</wordcount><conversion_status type="standard"/><availability><license type="standard"/></availability><multilingual><language xml:lang="dan"/></multilingual><origFileName>https://www.regeringen.se/49bafa/contentassets/85bc68d534f14731a59dc882ee8f6f14/lag-om-nationella-minoriteter-och-minoritetssprak-sfs-2009724-pa-meankieli</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p>Laki (2009:724) kansalisista minuriteetistä ja minuriteettikielistä /Astuu voihmaan I:2010-01-01/ Ylheiset säänöt 1 § Tässä laissa oon määräyksiä kansalisista minuriteetistä, kansalisista minuriteettikielistä, hallintoaluheista ja oikeuksista käyttää minuriteettikieliä yhtheyksissä hallintoviranomhaishiin ja tuomioistuihmiin ja määräyksiä joistaki velvolisuuksista esikoulu- ja vanhuustenhoitotoiminassa. Laissa oon kans määräyksiä lain käyttämisen seuraamisesta. 2 § Kansaliset minuriteetit oon juutalaiset, roomit, saamelaiset, ruottinsuomalaiset ja tornionlaaksolaiset. Tämä sen mukhaan mitä luppauksia Ruotti oon tehny Euruupan neuoston raamisopimuksessa kansalisitten minuriteetitten suojaksi ja euruuppalaisessa määräyksessä maanosa- eli minuriteettikielistä (SÖ 2000:3). Kielilaissa(2009:600) ilmotethaan kansaliset minuriteettikielet olevan suomi, jiddisch, meänkieli, romani chib ja saamen kieli. 3 § Hallintoviranomhaisitten pittää silloin ko tarttee, sopivalla tavala informeerata kansalisia minuriteettiä niitten oikeuksista tämän lain perustheela. 4 § Kielilaissa (2009:600) sanothaan ette yhtheiskunnala oon erityinen vastuu suojata ja eistää kansalisia minuriteettikieliä. Yhtheiskunnan pittää muutenki eistää kansalisitten minuriteetitten maholisuuksia säilyttää ja kehittää ommaa kulttuuria Ruottissa. Lapsitten kulttuurisen identtiteetin kehittämistä ja oman minuriteettikielen käyttämistä pittää erityisesti eistää. 5 § Hallintoviranomhaisitten pittää antaa kansalisile minuriteetile maholisuus vaikuttaa asioissa jokka koskeva niitä ja niin pitkäle ko se oon maholista kuulla (samråda) minuriteetitten eustajia semmosissa kysymyksissä. Hallintoaluheet 6 § Suomen kielen hallintoalue oon kunnat Botkyrka, Eskilstuna, Jellivaara, Hallstahammar, Haninge, Haaparanta, Huddinge, Håbo, Kiruna, Köping, Pajala, Sigtuna, Solna, Stockholm, Södertälje, Tierp, Upplands Väsby, Upplands-Bro, Uppsala, Älvkarleby, Österåker, Östhammar ja Övertorneå. Meänkielen hallintoalue oon kunnat: Jellivaara, Haaparanta, Kiruna, Pajala ja Övertorneå. Saamen kielen hallintoalue oon kunnat: Arjeplog, Arvidsjaur, Berg, Jellivaara, Härjedalen, Jokkmokki, Kiruna, Lycksele, Malå, Sorsele, Storuman, Strömsund, Uumaja,Vilhelmina, Åre, Älvdalen ja Östersund. 7 § Muut kunnat, ko net jokka mainithaan 6 §:ssa saatethaan ilmotuksen jälkhiin sisältää suomen, meänkielen eli saamen kielen hallintoaluheesheen. Päätöksen siittä ette joku kunta saapi kuulua hallintoaluheesheen, tekkee hallitus. Hallitus saapi ilmottaa määräyksiä semmosesta vapaa-ehtosesta liittymisestä.</p>
<p>Oikeus käyttää suomea, meänkieltä ja saamen kieltä viranomhaisitten kans 8 § Yksittäisilä ihmisillä oon oikeus käyttää suomea, meänkieltä eli saamen kieltä ko net suulisesti eli kirjalisesti oon yhtheyessä hallintoviranomhaisitten kans joitten jeugraaffinen toiminta-alue kokohnaisuuessa eli osittain oon sama ko minuriteettikielen hallintoalue. Tämä jällaa asiota joissa yksittäinen ihminen oon osapuoli eli osapuolen siihainen, jos asialla oon yhtheys hallintoaluheesheen. Jos yksittäinen ihminen käyttää suomea, meänkieltä eli saamen kieltä semmosessa asiassa, viranomhaisella oon velvolisuus antaa suulinen vastaus samala kielelä. Yksittäisilä ihmisillä joila ei ole jyritistä apulaista oon sen lisäksi oikeus, jos net sitä vaativa, saa kirjalisen käänöksen asian päätöksestä ja päätöksen mutiveerinkistä suomeksi, meänkielelä eli saamen kielelä. Viranomhaisen pittää muutenki freistata kohela yksittäisiä ihmisiä näilä kielelä. 9 § Hallintoaluheen ulkopuolela yksittäisilä ihmisillä oon oikeus käyttää suomea, meänkieltä eli saamen kieltä suulisissa ja kirjalisissa yhtheyksissä hallintoviranomhaisitten asioissa joissa yksittäinen ihminen oon osapuoli eli osapuolen siihainen, jos asian pystyy käsittelehmään pärsunaali joka hallittee minuriteettikielen. 10 § Yksittäiselä ihmisellä oon aina oikeus käyttää suomea ja saamen kieltä hänen kirjalisissa kontaktissa Valtiopäivitten ombudsmannitten kans. Sama jällaa ko yksittäinen oon kirjalisesti kontaktissa näihiin: Jystiitsiekansleri, Siukkakassa, Verolaitos ja Diskrimineerinkiombudsmanni asioissa joissa yksittäinen ihminen oon osapuoli eli osapuolen siihainen. 11 § Hallintoviranomhaisitten häätyy tehhä työtä sen etheen ette heilä oon pärsunaalia jokka ossaava suomea, meänkieltä ja saamen kieltä missä sitä tarvithaan yksittäisen ihmisen kontaktissa viranomhaisen kans. 12 § Hallintoviranomhaiset saava päättää millä aikaa ja missä paikassa het saattava ottaa vasthaan henkilön joka puhhuu suomea, meänkieltä eli saamen kieltä, ja net saava päättää erityisistä telefooniajoista näile. Oikeus käyttää suomea, meänkieltä ja saamen kieltä tuomioistuimissa 13 § /Uusi nimi X § U:2009- Sillä osapuolela eli osapuolen siihaisella oikeusasiassa eli muussa asiassa lääninoikeuessa, käräjäoikeuessa, fastiheettituomioistuimessa, miljöötuomioistuimessa eli merioikeustuomioistuimessa jonka käräjäpiiri (domkrets)joko kokohnaan eli osilthaan oon sama ko kunnat Jellivaara, Haaparanta, Kiruna, Pajala ja Övertorneå, oon oikeus käyttää suomea eli meänkieltä oikeusasian eli muun asian käsittelyssä, jos oikeusasialla eli muula asialla oon yhtheys joihinki näistä kunnista. Tämä sama jällaa saamen kieltä semmosessa tuomioistuimessa jonka käräjäpiiri kokohnaan eli osittain oon sama ko kunnat Arjeplog, Jellivaara, Jokkmokki eli Kiruna, jos oikeusasialla eli muula asialla oon yhtheys joihinki näistä kunnista.</p>
<p>Oikeus käyttää suomea, meänkieltä ja saamen kieltä koskee kans niitä tuomioistuimia joihin tuomio eli päätös, oikeusasiassa eli muussa asiassa jota ensimäinen kappale tässä koskee, valitethaan. 13 § /Alkaa jällaahmaan I:2010-02-15/ Sillä osapuolela eli osapuolen siihaisella oikeusasiassa eli muussa asiassa hallinto-oikeuessa, käräjäoikeuessa, fastiheettituomioistuimessa, miljöötuomioistuimessa eli merioikeustuomioistuimessa jonka käräjäpiiri (domkrets)joko kokohnaan eli osilthaan oon sama ko kunnat Jellivaara, Haaparanta, Kiruna, Pajala ja Övertorneå, oon oikeus käyttää suomea eli meänkieltä oikeusasian eli muun asian käsittelyssä, jos oikeusasialla eli muula asialla oon yhtheys joihinki näistä kunnista. Tämä sama jällaa saamen kieltä semmosessa tuomioistuimessa jonka käräjäpiiri kokohnaan eli osittain oon sama ko kunnat Arjeplog, Jellivaara, Jokkmokki eli Kiruna, jos oikeusasialla eli muula asialla oon yhtheys joihinki näistä kunnista. 14 § Oikeus käyttää suomea, meänkieltä eli saamen kieltä oikeusasiassa eli muussa asiassa tuomioistuimissa jokka mainithaan 13 §:ssa, käsittää oikeuen jättää asiakirjoja ja kirjalisia viisiä sillä kielelä, oikeuen saa net asiakirjat jokka asihhaan kuuluva suulisesti käänettyä sille kielele ja oikeuen puhua tätä kieltä suulisessa käsittelyssä tuomioistuimessa. Tuomioistuimen häätyy kääntää asiakirjat ja kirjaliset viisit ruottiksi, jos se ei ole selvästi tarpheetonta. Muutenki tuomioistuimen pittää freistata käyttää minuriteettikieltä kaikissa kontaktissa osapuolen eli hänen siihaisen kans. Kaikissa oikeusasioissa ja muissa asioissa joissa oon oikeus käyttää suomea, meänkieltä eli saamen kieltä tuomioistuimissa 13 §:n mukhaan, osapuolela eli hänen siihaisella jolla ei ole jyritistä eustajaa, oon oikeus, jos hän niin vaatii, saa tuomion ja tuomiosyyt eli päätöksen ja päätöksen perustheet kirjalisesti käänettyä sille kielele. 15 § Se joka halvaa käyttää suomea, meänkieltä eli saamen kieltä oikeusasian eli muun asian käsittelyssä tuomioistuimissa 13 §:n mukhaan, häätyy vaatia tätä ko oikeusasian eli muun asian käsittely alkaa eli ensimäisen kerran ko osapuoli halvaa sanoa jotaki oikeusasiassa eli muussa asiassa. Vaatimuksen saa käänöksen 14 §:n kolmanen kappalheen mukhaan häätyy esittää viikon sisäle siittä ko tuomio eli päätös ilmotethiin, jos semmosta vaatimusta ei ole jo tehty ennemin oikeusasian eli muun asian käsittelyn aikana. Jos vaatimus minuriteettikielen käyttämisestä eli käänöksestä tehhään myöhemin ko mitä ensimäisessä ja toisessa kappalheessa sanothaan, sen saapi kieltää. Semmosen vaatimuksen saapi kans kieltää jos se oon rohki selvää ette sillä oon asihhaankuulumaton tarkotus. 16 § Jos osapuolela eli osapuolen siihaisella oon oikeus käyttää suomea, meänkieltä eli saamen kieltä oikeuenkäynissä, oon oornattava tulkki 5 kap. 6-8 §§ ja 33 kap. 9 § oikeuenkäyntilain (rättegångsbalken) ja 50-52 §§ hallintoprusessilain (1971:291) mukhaan. Suomea, meänkieltä ja saamen kieltä esikoulutoiminassa ja vanhuustenhoiossa 17 § Ko joku hallintoaluheen kunnista tarjoaa paikan esikoulutoiminassa 2 a-kap. 1 ja 7 §§ koululain (1985:1100) mukhaan, pittää tarjota huoltajalle joka sitä vaatii paikan esikoulutoiminassa jossa koko toiminta eli osia siittä tapahtuu suomeksi, meänkielelä eli saamen kielelä. 18 § Kunta hallintoaluheela pittää tarjota sille joka sitä vaatii maholisuuen saa kaikki palvelun eli osia siittä jota tarjothaan vanhuustenhoiossa ja -huolossa semmoselta pärsunaalilta joka hallittee suomea, meänkieltä eli saamen kieltä. Sama jällaa kuntia hallintoaluheen ulkopuolela jos kunnala oon saatavilla pärsunaalia jolla oon tämä kielitaito. Poikkeus 19 § Jos oon olemassa erityisiä syitä, hallitus saapi ilmottaa määräyksiä siittä ette vissile viranomhaiselle joka toimii hallituksen alla tehhään poikkeus 8 §:n käyttämisestä. Tämä jällaa kans hallituksen määräyksestä landstingile ja kunnale ko oon kyse kunnalisista viranomhaisista. Seuraaminen ja muuta 20 § Hallintoviranomhaisitten tämän lain käyttämistä pittää seurata. Hallitus ilmottaa määräyksen siittä mikä eli mikkä viranomhaiset seuraamisesta vastaava. Tämä vastuu tehhä seuraustyön ei tarkota ette se valvomisvastuu joka muila viranomhaisilla oon, pienenee. 21 § Viranomhaisen jolla oon tämä seuraamisvastuu, pittää kans antamalla neuoja, informeeraamalla ja vastaavilla toiminoila auttaa muita hallintoviranomhaisia käyttämhään lakia.</p>
</body></document>

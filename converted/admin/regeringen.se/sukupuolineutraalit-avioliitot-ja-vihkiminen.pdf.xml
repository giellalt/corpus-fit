<document xml:lang="fit" id="no_id"><header><title/><genre code="admin"/><author><unknown/></author><translator><unknown/></translator><translated_from xml:lang="swe"/><wordcount>776</wordcount><conversion_status type="standard"/><availability><license type="standard"/></availability><multilingual><language xml:lang="dan"/></multilingual><origFileName>https://www.regeringen.se/49bb7d/contentassets/6d559edc46fa425c972ce2f8aa314719/sukupuolineutraalit-avioliitot-ja-vihkiminen</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p xml:lang="dan"><em type="bold">F a k t a p l a a v i </em></p>
<p xml:lang="dan"><em type="bold">Jystiitsiedeparttementti </em></p>
<p><em type="bold">Ju 09.01me · Oktuuperi-/lokakuu 20101 pv. mai-/toukokuuta 2009 lähtien jällaavat uuet säänöt jokka koskevat avio liittoja ja vihkimisiä. Henkilön sukupuolela ei ennää ole merkitystä ko oon kyse maholisuuesta solmia avioliitto. avioliittokaari (-balk) ja muut säänöt jokka koskevat avioparia oon tehty sukupuolineutraaliksi ja laki (1994:1117) rekisteröitystä partnerisuhtheesta oon poistettu. tässä lyhy esitys uusista lakipykälistä. </em></p>
<p><em type="bold">Muutoksia avioliittokaaressa </em>Kaks sammaa sukupuolta olevaa henkilöä saattaa mennä avioliithoon samoila ehoila ko parit jokka oon eri sukupuolta. Määräyksiä avioliittokaaressa käytethään samala mallin riippumatta siittä oonko pariskunnat eri eli sammaa sukupuolta. </p>
<p><em type="bold">Esteselvitys (Hindersprövning) </em>Ennenkö avioliiton saattaa solmia, häätyy selvittää oonko olemassa mithään estheitä avioliitole. Selvityksen tekkee Verolaitos. Net kaks henkilöä jokka aikovat solmia avioliiton, hakevat yhessä esteselvityksen Verolaitokselta. </p>
<p>Esteselvitys joka oon tehty partnerisuhelain muk-haan ennen 1 pv mai-/toukokuuta 2009 jällaa siittä lähtien esteselvityksenä vihkimiselle.</p>
<p><em type="bold">Maholisuus rekisteröijä partnerisuhe oon poistettu, mutta käsite oon jäljelä </em>Laki partnerisuhtheista oon heittäny jällaamasta aprilli-/huhtikuun lopussa 2009. Se tarkottaa ette ennää ei ole maholisuutta rekisteröijä uutta partnerisuhetta. Partnerisuhe joka jo ennen oon rekisteröity, jatkuu semmosenna siihen saakka ko se purethaan eli muutethaan avioliitoksi (lue tässä alhaala maholisuuesta mitenkä rekisteröity partnerisuhe jällaa avioliittona). </p>
<p><em type="bold">Sukupuolineutraalit avioliitot ja vihkiminen </em></p>
<p><em type="bold">Rekisteröityn partnerisuhtheen muuttaminen avioliitoksi </em>Partnerisuhe joka oon rekisteröity partnerisuhe-lain mukhaan, jällaa avioliittona jos partnerit yhtheisesti ilmottavat Verolaitokselle ette het niin halvaavat. Partnerisuhe jällaa avioliittona siittä päivästä lähtien ko semmonen ilmotus oon tullu Verolaitok selle. Pariskunta saattaa kans valita ette ilmotuksen eestä käyä vihilä avioliittokaaren (-balk) 4 kap. mukhaan. Vihkiminen joka tapahtuu tällä mallin, ei vaai esteselvitystä. Partnerisuhe jällaa avioliittona vihkimisajankohasta lähtien. </p>
<p>Maholisuus muutoksheen ei ole aika-rajotettu. <em type="bold">vihkiminen </em>Avioliitto solmithaan joko siviilivihkimisen kautta eli vihkiminen tapahtuu jonku uskontokunnan (-samfund) sisälä. </p>
<p><em type="bold">Siviilivihkiminen </em>Siviilivihkimisen toimittaa se jonka lääninhallitus oon määräny tehtävhään. Määräys olla vihkimisen toimittaja pittää jällata tietyn ajan, jos sitä ei ole rajotettu jällaahmaan vain tiettynä päivänä. Lääninhallituksen päätöksestä ette jotaki henkilöä ei ole määrätty vihkimisen toimittajaksi, ei saata valittaa. </p>
<p>Käräjäoikeuen lainoppinheele tuomarille ei ennää kuulu vihkimisen toimittaminen.</p>
<p>Siviilivihkimisessä vihkimisen toimittajan pääasialisesti pittää puhua seuraavat sanat pariskunnale: <em type="italic">Tet oletta ilmottanheet ette halvaatta mennä avioliithoon keskenhään. Halvaatko sie N.N. ottaa tämän N.N:n sinun vaimoksi/mieheksi? </em>( <em type="italic">Vastaus: Halvaan.) Halvaatko sie N.N. ottaa tämän N.N:n sinun vaimoksi/ mieheksi? (Vastaus: Halvaan.) Mie julistan teät nyt aviopuolisoiksi. </em></p>
<p><em type="bold">MEänkiEli </em></p>
<p>Jos pariskunta erityisesti sitä pyytää, vihkimisen toimittaja saattaa sen eestä sanoa seuraavat sanat heile: <em type="italic">Tet halvaatta sitoa avioliiton keskenhään. Avioliitto rakentuu rakhauen ja luottamuksen pohjale. Solmimalla avioliiton tet luppaatta kunnioittaa ja tukea toinen toisthaan. Aviopuolisoina tet oletta ittenhäisiä indiviitiä ja saatatta hakea voimaa yhtheenkuulu vuuesta. Ko tet oletta ilmottanheet ette halvaatta solmia avioliiton keskenhään, mie kysyn: Halvaatko sie N.N. ottaa tämän N.N:n sinun vaimoksi/mieheksi ja rakastaa häntä myötä- ja vastoinkäymisissä? (Vastaus: Halvaan.) Halvaatko sie N.N. ottaa tämän N.N:n sinun vaimoksi/ mieheksi ja rakastaa häntä myötä- ja vastoinkäymisissä? (Vastaus: Halvaan.) (Pariskunta saattaa vaihettaa sormuksia.) Mie julistan teät nyt aviopuolisoiksi. Ko tet nyt jatkatta elämää ja menettä takasi arkheen, niin pitäkää mielessä sitä halua kuulua yhtheen, sitä keskenhäistä rakhautta ja kunnioitusta jota tunsitta tällä hetkelä ja joka oon ohjanu teät tänne. (Tekstin oon kirjottannu Per Anders Fogelström.) Antakaa minun toivottaa teile onnea ja menestystä teän avioliitossa. </em></p>
<p><em type="bold">Uskontokunnassa vihkiminen </em>Vihkimisen saapi vain toimittaa semmonen uskontokunta jolla oon vihkimislupa ja semmonen pappi eli muu toimihenkilö uskontokunnassa jonka Kamarikoleegio oon määräny vihkimisen toimittajaksi. 1 pv. mai-/toukokuuta 2009 lähtien vihkimislupavaatimus jällaa kans Ruottin kirkkoa. Samala laila ko muissaki uskontokunnissa, jokhainen vihkimisen toimittaja Ruottin kirkossaki häätyy saa siittä erityisen määräyksen Kamarikoleegiolta. Papile Ruottin kirkossa ja jolla oli lailinen oikeus toimittaa vihkimisiä aprilli-/huhtikuun lopussa 2009, jääpi tämä oikeus aprilli-/huhtikuun lophuun 2010. Henkilöilä jokka vihithään papiksi vuen sisälä siittä ko säänöt alkavat jällaahmaan, oon kans oikeus toimittaa vihkimisiä aprilli-/huhtikuun lophuun 2010 ilman erityistä määräystä. </p>
<p>Vihkiminen tapahtuu sen vihkimisjärjestyksen mukhaan joka uskontokunnassa jällaa.</p>
<p>Uskontokunnala ei ole olemassa velvolisuutta toimittaa vihkimistä, eikä ole silläkhään jolla oon oikeus toimittaa vihkiminen uskontokunnassa. Se tarkottaa ette saattaa sattua ette joku pariskunta joka halvaa vihkimisen tietyssä uskontokunnassa, ei saa sitä sielä toimitettua vaikka pariskunta täyttäs avioliittokaaren vaatimukset. Se saattaa olla esimerkiksi tilane jossa uskontokunnan eli vihkimisen toimittajan uskonkäsitys estää vihkimisen sillä ette osapuolila ei ole sama uskonto eli ette toinen osapuolista oon eronu.</p>
<p xml:lang="dan"><em type="bold">Enämpi tietoa </em>Lue enämpi uusitten määräyksitten taustasta hallituksen proposisjuunissa Avioliitto kysymyksiä ( Äktenskapsfrågor) 2008/09:80 hallituksen webbpaikala: www.regeringen.se ja Siviilivaliokunnan (-utskott) mietinöstä (betänkande) 2008/09:CU19 valtiopäivitten webbpaikala: www.riksdagen.se. </p>
<p xml:lang="dan">Lue enämpi avioliitosta ja vihkimisestä hallituk-sen webbpaikala www.regeringen.se/aktenskap.</p>
<p>Lue enämpi siviilivihkimisen toimittajista läänin-hallituksen webbpaikala: www.lansstyrelsen.se.</p>
<p>Lue enämpi esteselvityksestä, ilmottamisesta muuttaa partnerisuhtheen ja vihkimisestä ulkomaila Verolaitoksen webbpaikala: www.skatteverket.se.</p>
<p>Tietoa maholisuuesta mennä naimishiin jossaki uskontokunnassa, katto esim. www.svenskakyrkan.se.</p>
<p type="listitem" xml:lang="dan">Justitiedepartementet 103 33  Stockholm</p>
<p type="listitem" xml:lang="dan">tfn växel 08-405 10 00</p>
<p xml:lang="dan">Useampia kappalheita faktaplaavista saattaa tilata Jystiitsiedeparttementistä,  tel 08-405 10 00 eli e-posti: info.order@justice.ministry.se  Hallituksen webbpaikka: www.regeringen.se   Jystiitsiedeparttementin e-postiosote: registrator@justice.ministry.se</p>
<p>Painanu Grafisk Service, oktuuperi-/lokakuu 2010.  Faktaplaavin oon tuottanu Jystiitsiedeparttementti. Artikelnro. Ju 09.01</p>
</body></document>

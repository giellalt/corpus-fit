<document xml:lang="fit" id="no_id"><header><title/><genre code="admin"/><author><unknown/></author><wordcount>381</wordcount><conversion_status type="standard"/><availability><license type="standard"/></availability><multilingual/><origFileName>https://www.regeringen.se/49bb9d/contentassets/e055917e416a49fb90b7cbd1ceae23e0/spraklag-pa-meankieli</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p xml:lang="smn">SFS nr: <em type="bold">2009:600 </em>Departtementti/viranomhainen: <em type="bold">Kulttuurideparttementti </em>Otsikko: <em type="bold">Kielilaki (2009:600) </em>Annettu: <em type="bold">2009-05-28 </em></p>
<p xml:lang="fkv"><em type="bold">Lain sisältö ja tarkotus </em>1 § Tässä laissa oon määräyksiä ruottin kielestä, kansalisista minuriteettikielistä ja ruottin viittomakielestä. Laissa oon kans määräyksiä yhtheiskunnan vastuusta siittä ette yksittäisele oon kielet saatavilla ja kielenkäyttämisestä niin julkisessa toiminassa ko kansanvälisissä yhtheyksissä. 2 § Lain tarkotus oon määrätä ruottin ja muitten kielitten asema ja käyttö ruottalaisessa yhtheiskunnassa. Lain tarkotus oon suojata ruottin kieltä ja kielelistä monipuolisuutta Ruottissa ja yksittäisen saatavuutta kiehliin. 3 § Jos jossaki muussa laissa eli asetuksessa (förordning) oon joku määräys joka poikkeaa tästä laista, se määräys jällaa. <em type="bold">Ruottin kieli </em>4 § Ruottin kieli oon pääkieli Ruottissa. 5 § Pääkielenä ruottin kieli oon yhtheiskunnan yhtheinen kieli, joka häätyy olla kaikitten Ruottissa asuvitten saatavilla ja jota häätyy pystyä käyttämhään kaikila yhtheiskunta-aluheila. 6 § Yhtheiskunnala oon erityinen vastuu siittä ette ruottin kieltä käytethään ja kehitethään. </p>
<p xml:lang="fkv"><em type="bold">Kansaliset minuriteettikielet </em>7 § Kansaliset minuriteettikielet oon suomi, jiddisch, meänkieli, romani chib ja saamen kieli. 8 § Yhtheiskunnala oon erityinen vastuu siittä ette kansalisia minuriteettikieliä suojathaan ja eesautethaan. <em type="bold">Ruottin viittomakieli </em>9 § Yhtheiskunnala oon erityinen vastuu siittä ette ruottin viittomakieltä suojathaan ja eesautethaan. <em type="bold">Kielenkäyttö julkisessa toiminassa </em>10 § Kieli tuomioistuimissa, hallintoviranomhaisitten ja muitten elimitten (organ) tykönä jokka toimiva julkisessa toiminassa oon ruotti. Muussa laissa oon erityisiä määräyksiä oikeuesta käyttää kansalisia minuriteettikieliä ja muuta pohjosmaista kieltä. Ko oon kyse tuomioistuimitten ja hallintoviranomhaisitten velvolisuuesta käyttää tulkkia ja kääntää asiapaperia, niistä oon erityisiä määräyksiä. 11 § Kieli julkisessa toiminassa pittää olla siisti (vårdat), yksinkertanen ja ymmärettävä. 12 § Viranomhaisilla oon erityinen vastuu siittä ette ruottin terminologiitä heän eri erikois-aloila oon saatavilla, ette sitä käytethään ja kehitethään. <em type="bold">Ruottin kieli kansanvälisissä yhtheyksissä </em>13 § Ruottin kieli oon Ruottin viralinen kieli kansanvälisissä yhtheyksissä. Ruottin kielen asemaa viralisenna kielenä Euruupan unioonissa häätyy suojata. <em type="bold">Yksittäisen saatavuus kiehliin </em>14 § Jokhaiselle joka assuu Ruottissa häätyy antaa maholisuus oppia, kehittää ja käyttää ruottin kieltä. Sen lisäksi sille 1. joka kuuluu kansalisheen minuriteethiin häätyy antaa maholisuus oppia, kehittää ja käyttää minuriteettikieltä, ja 2. sille joka oon kuuro eli jolla oon kuulo-vamma ja sille jolla jostaki muusta syystä tarttee viittomakieltä, häätyy antaa maholisuus oppia, kehittää ja käyttää ruottin kielen viittomakieltä. Sille, jolla oon joku muu äitinkieli ko mitä ensimäisessä kappalheessa sanothaan, häätyy antaa maholisuus kehittää ja käyttää ommaa äitinkieltä. 15 § Yhtheiskunnala oon vastuu siittä ette yksittäisele oon kieliä saatavilla 14 §:n mukhaan. </p>
</body></document>

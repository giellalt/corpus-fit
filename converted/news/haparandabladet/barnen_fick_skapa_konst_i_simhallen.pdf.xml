<document xml:lang="fit" id="no_id"><header><title/><genre code="news"/><author><unknown/></author><wordcount>326</wordcount><conversion_status type="standard"/><availability><license type="standard"/></availability><origFileName>/Users/ttr000/git/giellalt/lang-fit/misc/bengt/haparandabladet/Barnen fick skapa konst i simhallen.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p>Lapset sait lua taietta uimahalhiin "Niitten seinämaalaukset jäävä niile elinikäseksi muistoksi”</p>
<p>HAAPARANTA Kielikoulun esikoululuokka oon, yhtheistyönä Ruottinsuomalaisen kansanopiston taitheen oppilhaitten kans, muuttanu paatitalon surkean petonkiseinän seinätaitheeksi. Toissa viikon tuorestaina kielikoulun esikoululuokka kävi Haaparannan paatitalossa viimisen kerran tälle lukukauele – eikä niiltä ylpeyttä fatastannu ko net marsit huohneesheen, jossa oon pieni lasten pasänki. Siinä, nähkääs, 13 lasta/esikoululaista oon muuttanu surkean petonkiseinän taitheeksi. Taustana oon se, ette Ruottinsuomalaisen kansanopiston taitheen linja aikasemmin kevväilä sai kysymyksen pienen pasänkin seinien koristamisesesta/maalaamisesta. – Met haamutimma yhen seinistä ja tehimä siinä työtä pari viikkoa huhtikuussa, taitheen oppilas Jesper Leppänen selittää.</p>
<p><em type="bold">Färiä ja mielikuvitusta </em>Kielikoulun petakooki Annmari Smeds sai kuula taitheen oppilhaitten prošektista ja sai aatoksen. – Mie vain kysyin eikö meän lapsetki saattas olla myötä ja hoitaa yhtä seinää – ja se kävi päin. Sitte koulun lapset oon saahneet piirtää haamutelmiä eri vesielläimistä, se selittää ko Haaparannanlehti käypi kattomassa lopputulosta. Entinen surkea seinä oon nyt muutettu mereksi, joka oon täynä jänniä, mielikuvituksellisiä elläimiä. – Paatitalon paikan päälä met olema panheet haamutelmiä ouverhetile ja sitte lapset oon maalanheet haamutelmien avula seinilä olevat mallit. Sitte net oon maalanheet petonkifärilä erilaisia färikirjoja, Smeds sannoo. <em type="bold">Kuninkas ja merikissa </em>Kira Rasimus, seittemän vuotta, oon yks taiteilijoista, joka <span type="quote">”fröökynä”</span> apuna selittää, ette hänen vesielläin oon musta elläin, jolla oon punanen kruunu ja sen nimi oon meren kuninkas. – Oli hauska maalata, se sannoo. Ko Haaparannan lähättämä kyssyy Hugo Tervahaualta, se viittaa yhtä vaaleansinistä vesielläintä. – Se oon merikissa, Hugo selittää ennen ko oon hänen ja kaverien aika hypätä pasänkhiin viimisen kerran tälle tärmiinalle. Jesper Leppänen ja sen kaverit, jokka oon luohneet taietta isole seinäle, selittävvä ette aatos oon koristaa pitkän seinän suuressa uimahallissa sienämaalauksella. – Toivon, ette met saama olla siinäki myötä pikkusen. Tästä pienen pasänkin luomispuohasta tullee elinikänen muisto lapsile, sannoo Annmari Smeds. Bild1 FI Kielikoulun esikoulun oppilhaat, jokka sait muuttaa surkean Haaparannan paatitalon petonkiseinän seinätaitheeksi. Bild 2 FI Niin tuttuja ko tuntemattomia vesielläimiä koristaa ny lasten pasänkin seinät. </p>
<p>Meänkielennös. Bengt Pohjanen EKALE: Lasten luomia vesielläimiä paatitalossa</p>
</body></document>

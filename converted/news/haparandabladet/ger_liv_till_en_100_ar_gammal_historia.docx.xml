<document xml:lang="fit" id="no_id"><header><title/><genre code="news"/><author><unknown/></author><wordcount>368</wordcount><conversion_status type="standard"/><availability><license type="standard"/></availability><origFileName>/Users/ttr000/git/giellalt/lang-fit/misc/bengt/haparandabladet/Ger liv till en 100 år gammal historia.docx</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p>Elvyttää 100 vuotta vanhaata histuuriata</p>
<p>"Haaparantalaiset pitävä olla ylpeitä kaupunkin histuuriasta”</p>
<p>HAAPARANTA</p>
<p>Menheelä viikola aviseerathiin Haaparannanlehessä, ette osotelma "Världens Nålsöga-Haparanda 1914–1918” jatkuu kolmatta vuotta peräkkää.</p>
<p>Haaparannanlehti oon kohanu Sara Frykmanin, aatosmaakeskan ja homman kässärikirjottajan.</p>
<p>Se mitä kaupunkissa oli menheilä ensimäisen mailmansoan aikana oon monele haaparantalaisele tuntematonta.</p>
<p>Lanstormi panthiin liikekannale 2. elokuuta 1914 ja vaikka Ruotti julisti maan puolueettomaksi soassa niin miehet asestethiin ampuma-asheila ja siotethiin pitkin väylää.</p>
<p>Kaupunkinvaltuuston puhheenjohtaja piti puhheen ja selitti, ette Tornion raja tukithaan ja, ette pankot piiain panhaan kiini. Tämä keskelä satokorjun ja lohenpyynin aikaa.</p>
<p>– Paikalinen väki pölästy ko se yhtäkkiä oli joutunu sothaan, selittää Sara Frykman.</p>
<p><em type="italic">Tosikertomus </em></p>
<p>Kertomus tältä aijalta rakentuu tosikertomukshiin ja perusta oon Frykmanin isän kertomukset. Neulansilmä oon ensimäisen mailmasoan keston mukanen viisvuotinen hoito ja kuluva vuosi koskee vuotta 1916.</p>
<p>– Mulle oon tärkeätä saa’a sen maholisiman toelisuuen toeksi ko kirjotan kässäriä. Se häätyy olla tyypilistä aijale, oikeat ihmiset, ei sovi sekottaa asioita hoithoin, joita ei silloin ollu, selittää Frykman.</p>
<p>Neulansilmän aatos oon lua uteliaisuutta, tietoa ja tietosuuttaa Haaparannasta sen aijanjakson toimipaikkana.</p>
<p>– Haaparannala oon perintö, jota häätyy hoitaa ja haaparantalaiset pitävä olla ylpeitä kaupunkin histuuriasta, sannoo Frykman.</p>
<p><em type="italic">Joppausta </em><em type="italic">rannikolla </em></p>
<p>Osotelma oli aateltu kestävän 12. ja 14. elokuun välisennä aikana, mutta sitä oon nyt pitenetty maanataiksi, 15. elokuuta, ko saatethaan nähä joppausreisu rannikolla.</p>
<p>Sara Frykman ja paikalinen tuottaja Rebecka Lindgren ei halva paljastaa kaikkea mitä tulhaan osothaan osotuksen aikana, mutta mainittevva joitaki jänniä osia.</p>
<p>– Met näytämä tositapahtunheita joppausjuttuja kolmesta eri joppausjutusta osottamolla ja niihin sekkaintuu haaparantalaisia, Frykman selittää.</p>
<p>Nythään jutut oon preskripeeratut niin kyllä niittä saattaa osottaa uuesthaan.</p>
<p><em type="italic">Kahvia </em><em type="italic">konja </em><em type="italic">kk </em><em type="italic">inheen </em></p>
<p>Tuttuja hahmoja menheiltä vuosilta tullee kans takasi.</p>
<p>Frouva Ström, joka menheenä vuona joutu panheen kahvelan kiini ko paljastethiin, ette se oli ollu lain- ja järjsetyksenvastanen Haaparannan kaupunkissa, ko oli maholisuuksia ostaa <span type="quote">”tuplat kahvit”</span> kahvelassa.</p>
<p>– Se oli sekottannu väkeviä juomia kahviin, mutta toistukset häntä vasthaan ei olheet riittäviä niin se saapi auasta taas kahvelan, sannoo Frykman.</p>
<p>Sen lisäksi nähhään akenttia, spiunia ja pol š  eviikkiä  .</p>
<p>– Ja meekatähtiä, selittää Frykman.</p>
<p>Bildtext: Haaparannanlehti kohtasi Sara Frykmania, Neulansilmän aatosmaakeskaa ja kässärikirjottajaa ja kans Rebecka Lindgreniä, tapahtuman tuottajaa. Haaparannan kaupunkinhotelilla oli keskheinen sia ensimäisen mailmansoan aikana, täälä kakkosroikka istuu perinerikhaassa fiinissä salissa.</p>
<p>Meänkielennös: Bengt Pohjanen EKALE: Ensimäistä mailmansottaa toistethaan</p>
</body></document>

<document xml:lang="fit" id="no_id"><header><title/><genre code="news"/><author><unknown/></author><wordcount>266</wordcount><conversion_status type="standard"/><availability><license type="standard"/></availability><origFileName>/Users/ttr000/git/giellalt/lang-fit/misc/bengt/haparandabladet/Tyst protest mot bomber 6.5..docx</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p>Hiljanen protesti pommia vasthaan</p>
<p>"Väkeä kokkointu tukheen uhria”</p>
<p>HAAPARANTA</p>
<p>Jäähneenä pyhänä viethiin läpi hiljanen protesti Syyrian Alepon viimeaikasia pommituksia vasthaan. Tarkotus oli osottaa myötätuntoa niile, joita tapethaan ja niile, jokka kärsivä.</p>
<p>Pari tiimaa sosiaalitemokraattien Valpurijuhlimisen jälkhiin Viktoriatorila hiljanen protesti tuli jatkoksi. Parikymmentä henkeä kokkointu osothaan kannanottoa Syyrian ja Alepon kaupunkin pommituksia vasthaan.</p>
<p>Uutistoimitus AFP:n mukhaan kohta 200 ihmistä oon tapettu sielä jäähneen viikon aikana.</p>
<p>Kokkointumisen alotheen tehit muutamat syyrialaiset, jokka asuava asyliasunossa Cape Eastessa Haaparannala.</p>
<p>Kärsivä uhrien myötä</p>
<p>Yks myötä oleva kannattaja oli taiteilija Hanna Kanto. Se selitti, ette samanlaisia <span type="quote">”hiljasia kannanottoja”</span> oon ollu pitkin mailmaa viime päivinä.</p>
<p>– Ihmiset kokkointuvva tukeaksheen uhria. Puhheita ei pietä, ei huueta, olhaan vain myötätuntevia uhrien kans, sannoo Kanto ja pittää ylhäälä lappua, jossa oon teksti <span type="quote">”Save Aleppo”</span>.</p>
<p>Paikanpäälä oli Pia Suonvieriki, joka ilmasi olevansa sielä tukeaksheen uusia ystäviä, jokka halvava osottaa huolta siitä mitä tapahtuu.</p>
<p>Mennyttä polvea</p>
<p>– Met emmä saata ymmärtää sitä väkivaltaa mitä Syyriassa oon, siksi met seisoma täälä ja vaaima tappamisen toppaamista, ihmiskunnan vuoksi. Uutinen oli teoelaki  šokeeraava. Saatatkos sie käsittää, net pommittavva siukkatupia, joissa oon lapsia. Meilä oon ittelä lapsia. Lapset Syyriassa oon mennyttä polvea, sannoo  Viola Abo Traby Damaskuksesta ja lissää: – Syyrian hallitus ei salli tämänlaisia mielenosotuksia kauila. Jos niin tekkee otethaan kiini ja tapethaan, se sannoo. Maya Aljundy painottaa, ette het ei osota myötämieltä vain Alepon uhrien puolesta, <span type="quote">”ko kaikkien Syyrian uhrien eestä”</span>.</p>
<p>Bild: Protest mot bombningar20160501_14-27-58ES.jpg  185</p>
<p>Eva Spiik, namn</p>
<p>FI_Parikymmentä henkeä oli myötä hiljasessa mielenosotuksessa osottaaksheen myötätuntoa. Yhen julistusnauhan sanat olit: <span type="quote">”Viimeisen kolmen päivän aikana yli 400 viatonta ihmistä oon tapettu Alepossa”</span>.</p>
<p>Meänkielennös: Bengt Pohjanen EKALE: Hiljanen osotus uhrien puolesta</p>
</body></document>

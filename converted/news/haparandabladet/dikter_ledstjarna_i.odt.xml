<document xml:lang="fit" id="no_id"><header><title/><genre code="news"/><author><unknown/></author><wordcount>564</wordcount><conversion_status type="standard"/><availability><license type="standard"/></availability><origFileName>/Users/ttr000/git/giellalt/lang-fit/misc/bengt/haparandabladet/Dikter ledstjärna i.docx</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p>Runot polittisen työn johtotähtinä Seisoo keskelä polittista kovvaa tuulta kouluista ja paatitaloista JUHONPIETI – Piiain se ei kuulosta uskottavalta. Mutta mie olen ilonen siittä, ette Korpilombolossa, Täränössä ja Junosuanossa panhaan valtaa vasthaan – ja saatethaan tehä niin ilman kiusantekoa ja henkilökohtasia seurauksia. Näin mie meinaan rehelisesti – vaikka kritikki ja vasthaanpanot oon suunattu minhuunki. Näin sannoo Evgeny Krakov, sosiaalitemokraatti ja kulttuuri- ja koululautakunnan puhheenjohtaja Pajalassa. Hään oon se, joka oon joutunu myrskyn keskele sen jälkhiin ko tehthiin päätös panna kiini paatitalot mainituissa kolmessa paikkakunnassa ja kuljettaa Täränöstä ja Junosuanosta Pajahlaan pyssilä lapset, jokka käyvä luokkia 6-9. – Se ette mie saatan nähä sen hyvänä asianna ko mulle olhaan suutuksissa johtuu luultavasti minun Uzbekistanin taustasta. Mulla oon kokemuksia tiktayyristä, olletikki mammaa koskevasta. Mie kuljin ensimäiset vuet koulua yhtheiskunnassa, jossa vain saatethiin krtitiseerata valtaa kotona ko ovet olit kiini. – Jos sananvaphautta ei ole niin rakentuu viha, joka viimen räjähtää. Syyria oon ikävä esimerkki tästä.</p>
<p>Paras yhtheiskunta – Mie en koskhaan unheuta mamman sanoja sen jälkhiin ko met olima siirtynheet Ruothiin. "Ensimäistä kertaa elämässäni mie saatan tuntea olevani ihminen. Minua ei aleneta ko olen virkakunnan kans yhtheyessä ja täälä polittinen elitti käsittää, ette yhtheiskunta oon ihmisiä varten – ei vastonpäin. Met hääymä taistela sen puolesta, ette näin tullee olheen tulevassuuessaki.” – Se taitaa olla yks syy siihen, ette mie olen innottannu itteni politiikhaan sosiaalitemokraattina. Minut kasuatethiin kolektiivisessä ympäristössä, mutta sielä kolektivismi kaatu oihaan ja sen nimissä valta siirethiin mättäintynheele elitille. – Ruottissa oon pystytty yhisthään kolektivismi ja intivityalismi. Täälä vaaithaan ommaa vasthuuta intiviitiltä. Täälä oon vaphaus valita tiensä. Täälä saapi pittää sen minkä omin menestyksin saavuttaa. – Mie en usko ette koskhaan mishään oon ollu parempaa yhtheiskuntaa, sannoo Evgeny.</p>
<p>Klassikkeriä ja filosofiitä Se tuli mammansa kans yhentoista vuotihaana piehneen paikkakunthaan Boråsin ulkopuolele ja opiskeli ympäristötietäjäksi Göteborgn yliopistossa. Mutta työpaikkoja ei ollu paljon ja ko Pajala haki ympäristöpehtoria niin Evgeny haki ja sai työn 2011. – Mie olin käyny tätin tykönä ja se assuu kaukana Siperiassa. Silloin mie aattelin, ette jos täti saattaa triivastua Siperiassa niin kyllä mieki hääyn osata triivastua Pajalassa. Ja niin siinä oon käyny. Mie olen toelaki sanonu ei-kiitoksen työle Luulajassa jää’äkseni Tornionlaakshoon. Evgeny Krakovista oon tullu polittinen nousutähti Pajalassa ja se valithiin äkkiä kulttuuri- ja koululautakunnan puhheenjohtajaksi. Se oon erilainen politiikko, vähä-ääninen mutta kuiten suorasananen siinä mitä sannoo. Sen täysissä kirjahyllyissä kotitalossa Juhonpietissä ei ole tekkaria eikä kierälukusia trilleriä. Vain ruottalaisia ja kauasmaalaisia klassikkeriä kuten Strindberg, Dostojevski, Frank Heller, Väinö Linna ja monia muita. Puolet kirjoista oon venäjäksi. Mutta täälä oon kans filosofiitä ja runoa. – Mie tykkään lukea filosofiitä ja Karin Boyen runot antava mulle innotusta. Runo <span type="quote">"Över dem som stupat i förtid"</span> (Ennen aikaa kaatunheile) antaa mulle ohjausta, sannoo Evgeny ja lukkee runon äähneen ulkomuistista.</p>
<p>Valmis siihen, ette saapi potkut Jatkossa olevasta polittisesta kariääristä se sannoo näin: – Mie olen ottanu tehtäväksi olla kulttuurin ja opetuksen puhheenjohtaja ja mie tulen olheen sille tehtävälle uskolinen. Minun tehtävä oon vaikuttaa niin hyvhään koulutuksheen, kulttuuhriin ja vaphaanaijan puohhiin ko kunnan pytjetti sallii. Menheen vuen joulukuun päätös oli paras vaihtoehto. – Tietenki mie käsitän, ette minun kanta paatitalo- ja koulupyssityskysymyksessä saattaa tietää minun polittisen kariäärin loppua. Mutta silloin se saapi niin olla. Mie hääyn tehä sen mitä olen ottanu tehtäväksi. BILDTEXT – Jos minun kanta paatitalo- ja koulupyssityskysymyksessä tietää minun polittisen kariäärin loppua, niin se saapi niin olla. Mie hääyn tehä sen mitä olen ottanu tehtäväksi, sannoo Evgeny.</p>
<p>Meänkielennös: Bengt Pohjanen</p>
<p>EKALE: Runo johtaa nousutähtipolitiikkoa</p>
</body></document>

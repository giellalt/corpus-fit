<document xml:lang="fit" id="no_id"><header><title/><genre code="news"/><author><unknown/></author><wordcount>364</wordcount><conversion_status type="standard"/><availability><license type="standard"/></availability><origFileName>/Users/ttr000/git/giellalt/lang-fit/misc/bengt/haparandabladet/Ger liv till en 100 år gammal historia.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p>Elvyttää 100 vuotta vanhaata histuuriata "Haaparantalaiset pitävä olla ylpeitä kaupunkin histuuriasta” HAAPARANTA Menheelä viikola aviseerathiin Haaparannanlehessä, ette osotelma "Världens Nålsöga-Haparanda 1914– 1918” jatkuu kolmatta vuotta peräkkää. Haaparannanlehti oon kohanu Sara Frykmanin, aatosmaakeskan ja homman kässärikirjottajan. Se mitä kaupunkissa oli menheilä ensimäisen mailmansoan aikana oon monele haaparantalaisele tuntematonta. Lanstormi panthiin liikekannale 2. elokuuta 1914 ja vaikka Ruotti julisti maan puolueettomaksi soassa niin miehet asestethiin ampuma-asheila ja siotethiin pitkin väylää. Kaupunkinvaltuuston puhheenjohtaja piti puhheen ja selitti, ette Tornion raja tukithaan ja, ette pankot piiain panhaan kiini. Tämä keskelä satokorjun ja lohenpyynin aikaa. – Paikalinen väki pölästy ko se yhtäkkiä oli joutunu sothaan, selittää Sara Frykman. <em type="bold">Tosikertomus </em></p>
<p>Kertomus tältä aijalta rakentuu tosikertomukshiin ja perusta oon Frykmanin isän kertomukset. Neulansilmä oon ensimäisen mailmasoan keston mukanen viisvuotinen hoito ja kuluva vuosi koskee vuotta 1916. – Mulle oon tärkeätä saa’a sen maholisiman toelisuuen toeksi ko kirjotan kässäriä. Se häätyy olla tyypilistä aijale, oikeat ihmiset, ei sovi sekottaa asioita hoithoin, joita ei silloin ollu, selittää Frykman. Neulansilmän aatos oon lua uteliaisuutta, tietoa ja tietosuuttaa Haaparannasta sen aijanjakson toimipaikkana. – Haaparannala oon perintö, jota häätyy hoitaa ja haaparantalaiset pitävä olla ylpeitä kaupunkin histuuriasta, sannoo Frykman. <em type="bold">Joppausta rannikolla </em>Osotelma oli aateltu kestävän 12. ja 14. elokuun välisennä aikana, mutta sitä oon nyt pitenetty maanataiksi, 15. elokuuta, ko saatethaan nähä joppausreisu rannikolla. Sara Frykman ja paikalinen tuottaja Rebecka Lindgren ei halva paljastaa kaikkea mitä tulhaan osothaan osotuksen aikana, mutta mainittevva joitaki jänniä osia. – Met näytämä tositapahtunheita joppausjuttuja kolmesta eri joppausjutusta osottamolla ja niihin sekkaintuu haaparantalaisia, Frykman selittää. Nythään jutut oon preskripeeratut niin kyllä niittä saattaa osottaa uuesthaan. <em type="bold">Kahvia konjakkinheen </em></p>
<p>Tuttuja hahmoja menheiltä vuosilta tullee kans takasi. Frouva Ström, joka menheenä vuona joutu panheen kahvelan kiini ko paljastethiin, ette se oli ollu lain- ja järjsetyksenvastanen Haaparannan kaupunkissa, ko oli maholisuuksia ostaa <span type="quote">”tuplat kahvit”</span> kahvelassa. – Se oli sekottannu väkeviä juomia kahviin, mutta toistukset häntä vasthaan ei olheet riittäviä niin se saapi auasta taas kahvelan, sannoo Frykman. Sen lisäksi nähhään akenttia, spiunia ja polševiikkiä. – Ja meekatähtiä, selittää Frykman. Bildtext: Haaparannanlehti kohtasi Sara Frykmania, Neulansilmän aatosmaakeskaa ja kässärikirjottajaa ja kans Rebecka Lindgreniä, tapahtuman tuottajaa. Haaparannan kaupunkinhotelilla oli keskheinen sia ensimäisen mailmansoan aikana, täälä kakkosroikka istuu perinerikhaassa fiinissä salissa.</p>
<p>Meänkielennös: Bengt Pohjanen EKALE: Ensimäistä mailmansottaa toistethaan</p>
</body></document>

<document xml:lang="fit" id="no_id"><header><title/><genre code="news"/><author><unknown/></author><wordcount>457</wordcount><conversion_status type="standard"/><availability><license type="standard"/></availability><origFileName>/Users/ttr000/git/giellalt/lang-fit/misc/bengt/haparandabladet/Polarfönster 13.5.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p>Lars Pekka, lång Polarfönsterin uusi omistaja lähtee etenemhään "Met emmä ole ostanheet liikettä vain hallitheen sitä” KORPILOMBOLO <em type="bold">– Met emmä ole ostanheet liikettä vain hallitheen sitä – met lähemä etenemhään! Met lissäämä liikheesheen kokemusta ja ossaamista. Laatuklasit Korpilombolosta lähtevä uusile myyntimarkkinoile, uuet Polarfönsterin omistajat sanova, se ko oon unelmaliike harva-asutusperän kunnale. </em>Polarfönster AB Korpilombolossa oon tehny klasia 70 vuotta. Viimisimmät vuosikymmenet liike oon vuosittain jumputtannu miljoonavoittoja, joitaki harvoja vuosia räknäämättä. Sillä oon ollu eri omistajia, muun rinnala Älvsbyhus, Gunnar Nyberg ja viimisiin Mikael Tinglöf – ja kaikin oon olheet yhtä eteviä. Esimerkiksi kahtena menheenä vuona Polarfönster teki yli yhentoista miljoonan voiton ja liikheenvaihto oli 30-35 miljoonaa kruunua – voittomarkinaali 17 prosenttia. Kuluvan vuen liikheenvaihto viittaa yli 40:n miljoonan kruunun. Kaikki omistajat oon antanheet kolme pääselitystä menestyksele. Ensin: vallan hyviä ammattimiehiä ja luotettavia yhtheistyöläisiä värstassa. Toiseksi: tehokas tuotantoprosessi. Kolmas: raaka-aine, joka oon hithaasti kasuavvaa yinpuuta, jossa oon luonolinen lahoamisvastustava imetys. <em type="bold"><span type="quote">"Laatuklasia"</span> </em>– Saattaa lissäämättä sanoa, ette met tehemä korkeanlaatusia klasia vallan kilpailukykysheen hinthaan, sanova John Sandström ja Tomas Korvi, kaks osaomistaijaa, jokka kummatki oon kokoaikasesti töissä Polarfönsterissä. </p>
<p>Kolmas osaomistaja, Kari Huotari, ei ollu paikan päälä ko Haaparannanlehti kävi fapriikissä. Uuet omistajat lissäävä liikheesheen yrittämistä, markkinointitietoja ja kauppa- ja puutavaraossaamista. Vt John Sandströmillä oon kunnon puutavaranossaamista ja se oon ollu puuteolisuuen kauppakehityspuohissa kohta 20 vuotta. Tomas Korvila oon paljon kokemusta markkinointi- ja kauppakehityspuolela, monen kauppahaaran vientipuolela. Kari Huotari oon myötä monessa liikheessä, omistajana ja hallituksen jäsenennä ja sillä oon taustana pyki-, talotila- ja ulkomaankauppapuoli. Tärkeä hammasratas oon tuotantopäälikkö, joka monen vuen aikana oon kehittänny liikheen tuotanon tehokhaaksi prosessiksi. <em type="bold">"Meilä oon kaikki eelytykset” </em>– Jos tähhään lissää meän 20 vallan ossaavaa ja innottunutta yhtheistyökumppania niin tuntuu siltä, ette meilä oon kaikki mitä tarvithaan kasuamista ja jatkuvaa kannattamista varten, John Sandström sannoo. Met halvama kans lissää vaimonpuolia liikheesheen luoaksemme tasapainoa ja hyviä eelytyksiä. – Älvsbyhus vastaa yli puolesta liikheenvaihtosta. 15-20 prosenttia oon tillauksia netin kautta. Suoranaisostajat Ruottissa oon iso ostajaluokka, johonka met satsaama, sannoo Tomas Korvi. – Polarfönsterillä oon monta markkinaossaa, joissa oon uusia maholisuuksia, muun rinnala pienehköjä talonrakentajia ja isompia pykiliikheitä. Suomi ja Norja oon kans kiinostavia, sannoo Tomas Korvi. Pohjos-Ruottissa kunnanraatit ja elinkeinopääliköt oon vuosikymmeniä puhuhneet työpaikkojen hommaamisesta sitä tietä, ette jalostethaan hithaasti kasuavva Norlannin puutavaraa, mutta jalostaminen oon toistaseksi enniiten tapahtunnu Etelä-Ruottissa. Polarfönster oon loistava poikkeus, joka sen lisäksi harvoin oon rasittannu työvälitystä ja kuntaa kriisilä ja irtisanomisen varotuksila – periaathessa vain työlistämisellä. Lars Pekka, namn FI – Yinpuu meän klasissa oon suuri menestystekijä meile, sannoo Stefan Grankulla, Polarfönsterin tuotantopäälikkö. <em type="bold">Bild: Korvi Tomas Polarfönster.jpg </em>87 </p>
<p>Lars Pekka, namn FI – Maholisuuet lisätä meän markkinoita oon suuret, sannoo markkinoinista vastaava Tomas Korvi. <em type="bold">Bild: Kärnvirke fönsterkarm.jpg </em>109 </p>
<p>Lars Pekka, namn FI Yinpuu (tummempi osa puussa) antaa klasipookale luonolisen imetyksen ja lahoamisen vastustuskyvyn.</p>
<p>Meänkielennös: Bengt Pohjanen</p>
<p>Ekale: Meän yinpuusta hyvvää klasipookaa</p>
</body></document>

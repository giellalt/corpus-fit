<document xml:lang="fit" id="no_id"><header><title/><genre code="news"/><author><unknown/></author><wordcount>797</wordcount><conversion_status type="standard"/><availability><license type="standard"/></availability><origFileName>https://www.isof.se/download/18.a4496a416ad098877618f65/1558353153866/KV-1-2019-Pohjos-Ruottin%20kielt%C3%A4.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p><em type="bold">32 </em>kieliviesti 1.2019 </p>
<p><em type="bold">Kirsti Aapala </em></p>
<p><em type="bold">H </em>elsingissä oon Kotimaisten kielten keskus (Kotus), jonka ruottinkielinen nimi oon Institutet för de inhemska språken. Sielä oon useampi arkkiivi ja muun-kilaista materiaalia suomen ja ruottin kieles-tä. Kaikista laajin niistä oon suomen murt-heitten eli dialektien sana-arkkiivi. Siinä oon suunile 8,5 miljoonaa sanatietoa. Niin monta sanatietoa ei meinaa sitä ette olis niin monta eri sannaa. Joistaki sanoista oon monta tu-hatta sanatietoa eli merkintää, ja joistaki oon vain yks eli muutama. </p>
<p>Se oli yli sata vuotta sitte ko suomen murt heitten sanastoa alethiin kokoahmaan systemaattisesti yhteen arkkiihviin. Ko vuo-sikymmenet meni etheenkäsin, niin synty murresanakoelma joka oon piiain laajin koko mailmassa. Kaikista vanhimat tiot oon mer-kattu muisthoon 1890-luvula ja uusimat tiot sata vuotta hiljemin. Jokhainen sana oon omala kortila jota sanothaan sanalipuksi. Sa-nat oon järjestetty alfapeetin mukhaan, sen-tähen yhen vissin pitäjän murresanojen hake-minen arkkiivista ottaa aikaa.</p>
<p>Sanojen hakemisessa auttaa Suomen murt heitten sanakirja, jota tehhään arkkiih-viin koottujen tietojen pohjalta. Murtheitten sanakirjasta annethiin ulos kaheksan ossaa paperiversiona, mutta hiljemin se heitethiin ja nytten sanakirjan osat annethaan ulos vain verkossa. Niin oon tehty vuesta 2012 lähtein.</p>
<p>Verkkosanakirjassa oon <span type="quote">”Tarkennettu haku”</span> ja sen avula mennee hakea esimerkkiä eri pi-täjien murtheista. Tällä hetkelä oon valmis alfapeetitten väli a – lofka, ja uusia osia lisät-hään suunile kerran vuessa.</p>
<p>Murrearkkiivin materiaali oon saatu eni-mäksheen niin ette se oon koottu murtheit-ten puhujilta itteltä. Yli puolet niistä jokka oon koohneet materiaalia oon saahneet kans kielitietheelistä koulutusta: het oon olheet suomen kielen stytenttiä eli maisteria jokka oon olheet jo valhmiit opintojen kans. Het oon kiertänheet pitäjissä ja koohneet sanoja ja esimerkkiä siittä kunka niitä sanoja käy-tethään. Jos verrathaan muihin maihin niin</p>
<p>Suomessa oon ollu se erilaista, ette koulutet-tujen kokoajien lisäksi kans vapaehtosilla oon ollu iso rolli. Net vapaehtoset oon tuntenheet kotiseuvun murtheen hyvin. Het oon olheet vaikka opettajia, emäntiä, puntia ja muita ruuhmiilista työtä tekeviä ihmisiä.</p>
<p>Murrearkkiivin materiaalissa oon mat-kassa kaikki Suomessa puhutut murtheet, mutta kans Karjalankannaksella ennen tois-ta mailmansottaa puhutut murtheet, Poh-jos-Ruottissa puhutut murtheet (meänkieli),</p>
<p>Pohjos-Norjassa puhutut murtheet (kväänin kieli) ja kans Värmlannin mettäsuomalais-ten murtheet. Suomalaisessa murtheentut-kimuksessa oon perintheisesti kattottu ette</p>
<p>Pohjos-Ruottissa puhutut murtheet kuuluva peräpohjalaismurtheitten Tornion murthees-seen. Ja siittä Jellivaaran murre eroaa vielä</p>
<p>Pohjos-Ruottin kieltä vuosikymmenten takkaa kieliviesti 1.2019 <em type="bold">33 </em>niin ette se oon ylheensä räknätty omaksi murtheeksi. <em type="bold">Inkeri Tuovinen, murtheenkokoaja Poh- </em><em type="bold">jos-Ruottissa </em>Olletikki 1920-luvun jälkipuoli ja 1930-luku olit vilkasta murtheitten kokoamisen aikaa. </p>
<p>Siihen aikhaan oli monta koulutettua koko-ajaa jokka kiersit pitäjissä. Alue jossa puhut-hiin suomen kielen murtheita oli jaettu 23 piihriin. Meininki oli ette koota jokhaisesta piiristä ainaki yks murresanasto joka oon ma-holisimman täyelinen.</p>
<p>Kesälä 1929 maisteri Inkeri Tuovinen rei-sasi Pohjos-Ruothiin. Hään kävi sielä mo-nena vuona ja pisimän ajan hään oli sielä vuona 1932 ko hään viipy yli viis kuukautta.</p>
<p>Hään asu ja yöpy Täränön Kompelusvaaras-sa ja Kainuslasjärvessä, Vittangin Parakassa ja muualaki. Hään oli virkku vaimo ja pitkät matkat ei ollu hälle ongelma. Tuovinen marsi helpola muutaman pelikuormanki päivässä.</p>
<p>Esimerkiksi kesälä 1930 hään kulki Kompe-lusvaarasta Jellivaaran Kuusihuornasen kyl-hään ja sieltä vielä Markithaan. Välistä hään sai venekyyin ja kevättalvela 1932 hään jutasi saamelaisten matkassa Kierunhaan.</p>
<p>Vuona 1931 Inkeri Tuovinen muisteli Vi-rittäjä-aviisissa hänen murtheenkokoamisrei-sua jonka hään teki eelisenä kesänä. Hään oli valittenu Kompelusvaaran kokoamispaikaksi sentähen ette oli havanu ette sen paikan mur-re oon rohki yhtenhäinen. Siihen saatto olla syynä se, ette kylhään ei ollu vielä maantietä ja elo oli oikein rauhalista. Kieli oli elävää ja siinä oli jäljelä monia vissiä traakia.</p>
<p>Kompelusvaarassa kävi aika harvon kulki-joita mistään muualta ja sentähen paikaliset havattit helposti jos joku sana eli kielen traa-ki oli vieras. Het muistelit ette se tuntu hul-lulta ko suomenpuoliset puhuit jängästä. Yks joka oli raivanu suomaata sano Tuoviselle ette <span type="quote">”Joka net omilla kourillaan joutuu kuokkim-han, se kyllä tietää, että net on rohki jänkät, ei sitä niim pehmeästä sanota.” Oli kans yks toinen kyläläinen jolta Tuovinen kokosi pal-jon sanoja ja tietoja. Hään oli villin tarkka olletikki h:n paikasta. Hään sano ette se piti sanoa puohleinen, ei ”puoleinen”</span>. Se sano ette ”Ei se saah hoo jäähä niin hylkyläiseksi, sem pittää seurata myötä.”</p>
<p>Inkeri Tuovinen ei ollu ainoa joka kokosi murtheita Pohjos-Ruottissa, mutta hään oon koonu niitä kuitekki enniiten. Kaikista van-himat murrearkkiivin tiot meänkielen seu’ul-ta oon koonu Martti Airila. Airilan tohto-rinväitöskirja <em type="italic">Äännehistoriallinen tutkimus </em></p>
<p><em type="italic">Tornion </em><em type="italic">murteesta </em>ilmesty vuona 1912. Se onki ollu pitkään yks laajimpia selvityksiä tämän seu’un murtheista. Erkki Tiesmaa kulki kans </p>
<p>Pohjos-Ruottissa samala aikaa ko Tuovinen, mutta enimäkseen Tiesmaa kokosi peräpoh-jalaismurtheita Suomen puolela.</p>
<p>Kotuksessa oon kans arkkiivi jonka nimi oon Suomen kielen nauhoitearkisto. Siinä arkkiivissa oon suunile 24 000 tiimaa ääni-nauhaa eli pantia. Enin osa oon Suomessa puhuttuja murtheita mutta matkassa oon kans meänkieltä Pohjos-Ruottista. Kotuksen verkkosivula mennee kuunela pruuvi jokhai-sen pitäjän murtheesta. -</p>
<p><em type="bold">Kirjalisuutta </em>Tuomo Tuomi (toim.) 1976: Sanojen taivalta </p>
<p>Puoli vuosisataa Sanakirjasäätiön toimintaa.</p>
<p>Suomi 121:2.</p>
<p>Inkeri Tuovinen 1931: Tornionjoen takaa suomea oppimassa. Virittäjä 35: 43-40.</p>
<p>Kotimaisten kielten keskus (Kotus): www.kotus.fi</p>
<p>Suomen murtheitten sanakirja: http://kaino.kotus.fi/sms/</p>
<p>Kirsti Aapala</p>
<p>Suomen murtheitten sanakirjan toimittaja</p>
<p>Kotimaisten kielten keskus (Kotus), Institutet för de inhemska språken</p>
<p>Meänkielele kääntäny Elina Kangas</p>
</body></document>

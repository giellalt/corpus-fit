<document xml:lang="fit" id="no_id"><header><title/><genre code="news"/><author><unknown/></author><wordcount>1369</wordcount><conversion_status type="standard"/><availability><license type="standard"/></availability><origFileName>https://www.isof.se/download/18.c56b55816df36fd704bd22d/1572362031943/Me%C3%A4nkieli-KV-3-2019.pdf</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header><body><p><em type="bold">30 </em>kieliviesti 3.2019 </p>
<p>Meänkieli ja sen opettaminen</p>
<p><em type="bold">Meänkieli </em></p>
<p><em type="bold">M </em>eänkieli oon kieli, joka oon ollu ole-massa kauan ennen ko se sai valtion viralisen staattyksen minuriteettikie-lenä. Eikä se ole vain kieli, mutta meilä oon kansen oma kylttyyri, josta met saatama olla ylpeät. </p>
<p>Koulumailmassa tosin meänkieli oon suht heelisen uusi kieli. Oon kestäny aika kauan aikaa, ette meänkieli ja sen opetus oon saatu tälle rajale ko se on nyt. Ette meät mai-nithaan koululaissa. Ei se ole aina ollu niin. <span type="quote">”Suomi”</span> eli sillonen meänkieli, jota kutut-hiin suomeksi oli kieletty kouluissa 1960-lu-vule saakka. Kläpit, jokka sitä uskaltauit pu-huhmaan, sait rangastuksen. Sen takia mo-net päätit puhua ruottia kläppiensä kansa. 1970-luvula sait meänkieliset sitte vihtoin alkaa osallistumhaan äitinkielen opetukseen, mutta se varieteetti, jota silloin opetethiin oli</p>
<p>Suomessa puhuttua suomea. Moni lopetti opinot kesken, ko net koit ethäisyyttä kieh-leen. Ei tämä ollu se mitä heilä kotona pu-huthiin.</p>
<p>Meänkielen opetus sen nykysessä muossa oon sitte oikeasthaan lähteny käynthiin vas-ta 2000-luvula ko meänkieli tunnustethiin yheksi Ruottin viiestä minuriteettikielestä.</p>
<p>Kaikila Ruottin kouluila on Skolverketin mukhaan tehtävä opettaa kaikile oppilhaile meän kansalisista minuriteeteistä. Jos sitte kattellee histuurian ja yhteiskuntatietheen kirjoja, niin ei niissä kauhean paljoa kansa-lisista minuriteetistä mainita. Lennart Roh-din, joka oon tehny yytretningin hallituksele minuritettipolitiikasta ja siihen tarvittavista muutoksista sannoo seuraavaa: ”Mie tilasin kolme tavalisinta yläastheen histuurian ja yhteiskuntatietheen oppikirjaa. Ei niissä suu-rimaksi osaksi seiso mithään kansalisista mi-nuriteeteista. Histuurian kirjassa, jossa oli 350 sivua, joka oli kaikista suosituin ja painettu vuona 2011 mainithaan saamelaiset yhen ai-noan kerran. Juutalaiset mainithaan förintel-sen yhtheyessä ja ruottinsuomalaisia (roma-neja ja tornionlaaksolaisia) ei kertaakhaan.</p>
<p>Meänkieltä saattaa kuitenki oppia koulus-sa. Koululaki ja styrdokumentti antavat mei-le siihen raamit. Ei tartte olla tiettyä oppilas-määrää eli ei tartte osata kielestä mithään en-nesthään. Toisin sanoen meänkielen ei tartte olla elävä kieli oppilhaan kotona, siihen asti ette oppilas alkaa lukihoon. kieliviesti 3.2019 <em type="bold">31 </em></p>
<p>Vaikka koululaki ja styrdokumentti anta-vat raamit, niin se oon koulut ja kunnat itte jokka päättävät mitä se sitte käytänössä tar-kottaa. Äitinkielenopetushaan ei ole pako-linen kouluaine ja se järjestethään päänänsä kouluajan ulkopuolela. Skolinspeksuuni kui-tenki meinaa ette kunnat ja koulut ei anna oppilhaile tarpheeksi maholisuuksia kehittää heän kieltä ja kylttyyriä. Vaikka tällä tutki-muksela oon jo muutama vuosi niskassa, ei asiat ole juuri paremaksi muuttunheet.</p>
<p>Kunnat useasti vetoavat siihen ette het ei löyä opettajaa. Tämä saattaaki olla osin totta ja oon yksi meänkielen opetuksen suurimista ongelmista. Koulutetuista meänkielen opet-tajista oon huutava pula. Meänkielen suosio jatkaa kasvua, mutta kuinkas met löyvämä siihen opettajia?</p>
<p>Mutta ei sunkhaan sitä ole niin suurta on-gelmaa ettei siihen ratkasuaki saattas löytää.</p>
<p>Etäopetus eli fjärrundervisniki saattas olla ratkasu tähän. Se ei ole paikhaan siottu ja ta-pahtuu realiajassa. Oppilhaat saattavat nähä ette het eivät ole yksin jokka lukkee meän-kieltä, mutta ette heitä saattaa olla muualaki</p>
<p>Ruottissa, jokka halvaavat oppia meänkieltä.</p>
<p>Mitä tullee opettajan puutheesseen, koulut-taa Uumajan yniversiteetti meänkielen op-pijoita ja toivottavasti tulevaisuuen meän-kielenopettajia meänkielen kurseila. Näitten kursitten kysyntä oon ollu suuri.</p>
<p>Onhaan meänkielen opettamisessa tieten muitaki haasteita. Yksi suurimista pruplee-mista oon oppimateriaalin puute ja käsi käes-sä sen kansa oon prupleemi ettei meilä meän-kielen opettajilla ole juuri minkhäännäköstä yhteistyötä. Materiaalitten teko oon työlästä ja aikaavievää ja sitä vielä vaikeuttaa se ettei meänkielelä ole vielä stantartisoitua kirja-kieltä. Mie uskon ette kokemusten ja mate-riaalitten vaihto saattas auttaa meänkielen opettajitten arkipäivää mahottamasti. Täs-säki asiassa oon Uumajan yniversiteetti oon ottanu askelheen etheenpäin ja oon järjestän-ny träffin viime kevhäänä meänkielen opet-tajille. Meininki tämän träffin kansa oli ette lua yhteinen foorumi meänkielenopettajille.</p>
<p>Tämä anto meile virkaatekeville opettajille maholisuuen verkostoitua ja se oli villin hyvä!</p>
<p>Jos sitte hunteeraa itte opettamista niin opettajat saavat monenlaista kraavia useamal-ta taholta. Vanhemilla oon omat hunteerin-</p>
<p><em type="bold">Mervi Erkheikki </em><em type="bold">32 </em>kieliviesti 3.2019git, koulula ja yhteiskunnala omat, kuinka opetuksen pitäs sitte suorittaa. </p>
<p>Ensimäinen huolenaihe opettajilla koskee oppitunnitten määrää. Koska net oon kunnat itte, jokka päättävät oppituntien määrän, net saattaa olla hyvinki vaihtelevat kunnasta riip-puen. Jos hyvin sattuu, niin oppilhaat saatta-vat saaja kaksi tiimaa viikossa ja siihen vielä elevens val, mutta usseimiten stantarti oon yksi tiima viikossa. Jos oon sitte vielä oppil-haita, jokka oon vasta-alottelijoita ja joile ei puhuta meänkieltä kotona, (joile meänkielen tiima koulussa oon ainoa kosketus kiehleen) saattaa herätä hunteerinki josko tiima viikos-sa riittää kielen hengissä pitämisseen?</p>
<p>Toinen hunteerinki liittyy sitte lukujär-jestykseen. Lain mukhaan kaikki äitinkielen opetus järjestethään kouluajan ulkopuolela.</p>
<p>Tämä tietää sitä ette oppilhaat oon ushein väsyhneitä ja äitinkielen opetuksen häätyy kilpaila kläpitten harrastustoiminan kansa.</p>
<p>Tämä asettaa paihneita opettajalle, ette tehä tunneista tarpheeksi intressanteja ja hausko-ja, ette kläpit kerta toisensa jälkhiin tulevat tunnile.</p>
<p>Koska hyvin vähälä kläpeistä jokka lukkee meänkieltä äitinkielenä, oon kieli jo kotoa matkassa, niin meänkielentiimojen opetus-kieli oon usseimiten ruotti. Joskus saattaa opettajalla olla hankaluuksia motivoija mik-si oppilhaan pitäs oppia justhiin tämä kieli.</p>
<p>Lissää vaikheuksia voi tulla siittä, ette kieli ei ole oikein pysyny matkassa yhteiskunnan ke-hityksessä. Mikhään mahtaa olla snapchatti eli fortnight meänkielelä?</p>
<p>Kieli ja kielen opetus oon aateltu olevan paljon kiini koulusta ja ootukset kielen oppi-misesta kohistuvat opettajhaan ja sen vastuus-seen opetuksesta. Jos met halvaama ette kieli säilyy niin siihen tarvithaan muitaki instanssia ko koulu. Vanhemat oon tässä avvainasemas-sa. Koulun ja vanhempien yhteistyötä per-häänkuulutethaan. Vanhempien vastuu ei ole vain välittää pusitiivisia asentheita meänkie-lestä kläpillensä. Kaikkein parhain tuki kielen oppimisseenhaan saahan kotoa, ette vanhemat puhuvat. Mutta mitäs sitte jos vanhemat ei os-saa taikka niilä oon semmonen, spärri, kynnys ette alkaa puhuhmaan? Monet aatellee ette het valtaavat kielen takasi kläppiensä oppimisen kautta, toiset raatauttavat ittensä yhistyksiin taikka alkavat lukehmaan meänkieltä yniver-siteetissä. Ja sehän oon villin hyvä!</p>
<p>Useasti oon kläpilä kansen isovanhemat, ja se oon monesti het, joila oon kieli hallus-sa. Miksi emmä saattas ottaa mallia Uumajan saamelaisilta, jokka järjestävät kielikylpyjä, joka oon suunattu justhiin kolmele sukupol-vele, isovanhemille, vanhemille, nuorile ja lapsile? Sielä isovanhemat oon enemmän ko tervetulheita ja kaiken formuset kielen tiot ja taijot jokka vanhemat sukupolvet saattavat, otethaan kiitollisena vasthaan. Pääajatuksena siinä oon ette kieltä opithaan yhessä omien etellysten mukhaan.</p>
<p>Meänkielen tulevaisuus oon toiveikas mutta epävarma. Jos meänkielen halvaa säi-lyttää tarvithaan siihen myös yhteiskunnan apua. Tätä mieltä oon sekä valtion yytree-taaja Lennart Rohdin, ette professori Jarmo</p>
<p>Lainio.</p>
<p>Lennart Rohdin joka anto ulos hänen yyt-retningin 2017, anto kritiikkiä, mutta myös konkreettisia muutosehotuksia minuriteeti-lainsäätänthöön. Hään halusi muun muassa, ette kunnile asetettas vaatimus ette het in-formeerais minuritettien oikheuksista ja ette minuriteettikielile saatas lissää kielikeskuksia.</p>
<p>Tämä vaikuttas sitte puolestansa yhteiskun-nan asentheisiin ja antas lissää tukea minuri-teettikielile. Ette ihmiset sais lissää sananval-taa asioihin, jokka koskee juuri heitä. <span type="quote">”Mitä tullee vähemistökielten tuntimääh-rään oon kolme neljä tiimaa jonkulainen mi-nimum, jonka saattas hyväksyä. Ruotti oon aivan pohjala Euruupassa tässä asiassa”</span>, tote-aa Lainio, joka oon yytreetannu justhiin mi-nuriteettikielten asemaa koulussa.kieliviesti 3.2019 <em type="bold">33 </em></p>
<p>Lainio oon kansen esittänny ette minu-riteettikielile saatas oma oppiaine nimeltä kansaliset minuriteetit, ja nämät tiimat olis sitte sisälytetty oppilhaan lukujärjestykseen.</p>
<p>Nämät ehotukset oon otettu ilola vasthaan opettajien keskhuuessa, mutta tämäki esitys makkaa vielä hallituksen pöyälä eikä mink-hään näköstä päätöstä ole vielä tehty.</p>
<p>Mitäs sitä sitte saattaa opettajanna ruo-honjuuritasola tehä? Jos yhelä tiimala viikossa ei ehkä saata kieltä pelastaakhaan, niin par-hain mitä saattaa tehä oon välittää tunnetta.</p>
<p>Ette saaja oppilhaat innostumhaan ja tunt-heen tämähän oon jotaki mukavaa, ja ehkä siittä sitte saattaa myöhemin elämässä kehit-tää jotaki isompaa. Toinen asia mitä opettajat saattavat tehä oon tehä kieli enemän konk-reettiseksi. Koska met meänkieliset olema luonnon kansaa, niin miksipä ei juuri käyttää ulkoilmapetakokiikaa taikka tehä aktiviteet-teja jolla oon tekemistä meän kylttyyrin kan-sa? Parhain mitä sie petakookina saatat tehä on puhua kieltästi. -</p>
<p>Kirjottaja oon äitinkielen opettaja, jolla oon kymmenen vuen kokemus meänkielen ja suomen opettamisesta. Hään oon opettannu eri ikäsiä oppilhaita esikouluikäsistä lukiolaissiin saakka – paikan päälä ja kans tistansina taattorin kautta.</p>
<p><em type="bold">Lähtheet: </em>Huss, Leena (2003) ”We have to take it back!” </p>
<p>Reclaiming Meänkieli in Tornedalian School in Sweden. I: Camilleri, Grima Antoinette,</p>
<p>Huss, Leena &amp; King, A Kendall. (eds) <em type="italic">Trans- </em><em type="italic">cending Monolingualism: Linguistic Revitaliza- </em><em type="italic">tion in Education </em>. (s.225-240) Lisse: Swetz &amp; </p>
<p>Zeitlinger.</p>
<p>Minoritet.se (2018) Detta föreslår Rohdin i utred-ning. Hämtats från https://www.minoritet.se/detta-foreslar-rohdin-i-utredningen [2019-09-01]</p>
<p>Regeringskansliet (2017) <em type="italic">Nationella minoritets- </em><em type="italic">språk i skolan – förbättrade förutsättningar till </em><em type="italic">undervisning och revitalisering </em>. Stockholm: </p>
<p>SOU 2017:91</p>
<p>Regeringskansliet (2017) <em type="italic">Nästa steg? Förslag </em><em type="italic">för en stärkt minoritetspolitik </em>. Stockholm: </p>
<p>SOU:2017:60</p>
<p>Skolinspektion (2012) <em type="italic">I marginalen -En gransk- </em><em type="italic">ning av modersmålsundervisning och tvåspråkig </em><em type="italic">undervisning i de nationella minoritetsspråken </em>. </p>
<p>Stockholm: Skolinspektionens rapport 2012:2</p>
<p>Skolverket. (2011). <em type="italic">Läroplan för grundskolan, för- </em><em type="italic">skoleklassen och fritidshemmet 2011 </em>. Hämtad från http://www.skolverket.se/publikationer?i d=2575 [2019-09-01] </p>
<p>Sveriges Radio (2017) Jarmo Lainio ska utreda för-bättrad undervisning i minoritetsspråk. Häm-tat från: https://sverigesradio.se/sida/artikel.aspx?programid=185&amp;artikel=6630458</p>
<p>Wande, Erling (1996) Tornedalen. I; Lainio, Jarmo (red) <em type="italic">Finnarnas historia i Sverige, Del 3. Tiden </em><em type="italic">efter 1945 </em>, (s 229-254.), Stockholm. Helsing-fors: Kulturfonden för Sverige &amp; Finland. </p>
<p>Finska Historiska Samfundet, Helsingfors &amp;</p>
<p>Nordiska Museet</p>
</body></document>

<document xml:lang="fit" id="no_id"><header><title>Met Avisi</title><genre code="news"/><author><unknown/></author><year>2016</year><wordcount>550</wordcount><conversion_status type="standard"/><availability><license type="standard"/></availability><multilingual><language xml:lang="swe"/></multilingual><origFileName>https://www.str-t.com/meki/tornionlaakson-kummitusjutut-leviavva-raation-kautta/</origFileName><metadata><uncomplete/></metadata><version>XSLtemplate $Revision: 187360 $; file-specific xsl  Revision; common.xsl  $Revision$; </version></header>
<body>
<p xml:lang="swe"></p>
<p xml:lang="swe"></p>
<list><p type="listitem" xml:lang="swe">Svenska</p>
<p type="listitem" xml:lang="swe">English</p>
</list><list><p type="listitem">Liitosta <list><p type="listitem">Liiton johtokunta</p>
<p type="listitem">Toimintaplaani ja säänöt</p>
<p type="listitem">Ajankohtaset prujektit</p>
<p type="listitem">Päätetyt prujektit</p>
<p type="listitem">Histuuriaa</p>
<p type="listitem">Ala jäseneksi</p>
<p type="listitem">Kaamos Förlaaki</p>
</list></p>
<p type="listitem">Paikalisosastot <list><p type="listitem">Met Nuoret</p>
<p type="listitem">Tornionlaaksolaiset Jellivaarassa</p>
<p type="listitem">Meän Kulttuurikehto Kaihnuussa</p>
<p type="listitem">Tornionlaaksolaiset Matarinkissä</p>
<p type="listitem">Stockholmissa</p>
<p type="listitem" xml:lang="swe">Svenska Kväner-Lantalaiset Kieruna</p>
<p type="listitem">Umeåssa</p>
<p type="listitem">Uppsalassa</p>
</list></p>
<p type="listitem">Muut minuriteetit</p>
<p type="listitem">Toiminta <list><p type="listitem">Lausunon-/remissivastaukset</p>
<p type="listitem">Komenthaarit</p>
</list></p>
<p type="listitem">Yhtheys</p>
<p type="listitem" xml:lang="swe">Kauppa</p>
</list><list><p type="listitem" xml:lang="swe">Svenska</p>
<p type="listitem" xml:lang="swe">English</p>
</list><p xml:lang="swe">By Susanne Redebo</p>
<p type="title">Tornionlaakson kummitusjutut leviävvä raation kautta</p>
<p><em type="italic">Erik Kuoksu oon kirjottannu kummitusjuttuja kotikylästhään Jukkasjärvestä. Kuva: Privaatti </em></p>
<p><em type="italic">Tornionlaaksosta kertovat novellit levittävvä kauhua Ruottin raation kotisivuilla. Näitten Tornion Lapin yliluonoolisten kertomusten takana oon sosionoomi Erik Kuoksu Jukkasjärveltä: </em><em type="italic">– Tarinat oova tulosta siittä ko mie uuesti löysin net paikat, joissa mie kläppinä olin, kertoo 38-vuotias kirjottaja. </em></p>
<p>Näitten raatiojutuitten takana oon Metro-jurnalisti Jack Wernerin ylläpitämä netin Kauhupoddi (Creepypodden). Poddhiin oon latattunna äänityksiä, joihiin kuulija pääsee käsiksi ympäri vuorokauen. Tämä poddi koostuu viiestäkymmenestä eri kirjottajan kummitusjutusta.</p>
<p>Jukkasjärveläinen Erik Kuoksu oon tehny sukututkimusta aina 1990-luvun puolivälistä saakka. Hään julkasi ensimäisen kirjan v.1998 ja oon sen jälkheen julkassu 25 kirjaa ja lehtiartikkelia. Kirjoissa hään oon tutkinnu enimäksheen yleemän Tornionlaakson suurempia sukuja.</p>
<p>Hään oon viientoista iästä asunnu Jöötteporissa mutta hällä oon talo kotikylässä. – Mie oon aina ollu kiinostunnu vanhasta kauhukirjalisuuesta, hään kertoo.</p>
<p>Viistoista vuotta aikaa hään alko kirjottaa vähän irvailevia kauhunovelleja. Suurin osa julkasthiin eri aikakauslehissä, varsinki Kiruna-lehessä. Pikkuhiljaa hään kokosi net sitten kirjaksi Autio ja muita kertomuksia Tornion Lapinmaasta.</p>
<p><em type="italic">Ruottin Raation kotisivuila oon Kauhupoddissa luettunna kaksi Erik Kuoksun novelia kirjasta Autio ja muita kertomuksia Tornion Lapinmaasta. </em></p>
<p><em type="italic">Jack Werner soitti </em>Nytten syksylä Erik sai puhelun Jack Werneriltä, joka halusi jakkaa hältä kaksi novellia hänen poddissa, novellit Kauhua Haukimaassa ja Supasvaaran männyt. Nytten net oova sielä ja oova suunnilheen 60 minuutin mittaset. </p>
<p><em type="italic">Tunnettu jurnalisti Jack Werner oon antannu hänen äänen Erikin noveleille. Kuva: Ruottin raatio </em></p>
<p><em type="italic">Mites paljon sinun kertomuksissa oon totta? </em>– Haukimaa-kertomuksella ole mithään toelisuuspohjaa. </p>
<p>Kertomuksen mukhaan Haukimaa kuiten mainithaan ensiimäisen kerran Kiirunassa 1703 yhen tuomiokirjan ilmotuksessa. Tästä ilmotuksesta kasvaa mystinen kertomus paikasta, jolla oon sielä asunheissiin pelottava vaikutus.</p>
<p>Supasvaaran männyt kertoo kahesta vereksestä miehestä, jokka saava kuulla kappalheen matkaa Kierunasta ylös olevasta paikasta, jossa oon männyissä ikivanhoja kaiveruksia. Het päättävä ottaa pareeman selvän tästä.</p>
<p>Erik oon usean vuuen ajan käynny läpitte vanhoja sukukirjoja 1500 luvulta aina 1800 luvule saakka ja lykästynny fangittemhaan ajan kielen, mikä tekkee kertomukset uskottaviksi.</p>
<p><em type="italic">Mikäs kauhussa oon niin koukuttavvaa? </em>– Miehään oon sosionoomi ja tehen työtä ihmisten parissa, joila oon erilaisia propleemia. Elämän varjopuoli oon kiinostavvaa ja kauhuhaan oon ihmisen perustuntheita. </p>
<p>Viis vuotta aikaa loppu kuiten Erikiltä kokohnaan lysti kirjottaa ennää kauhunovellia.</p>
<p>– Nytten mie kirjotan toisenlaisia tekstejä.</p>
<p>Erik kertoo, ette Tornionlaaksossa oon vielä mahottoman paljon sukutarinoita julkastavaksi.</p>
<p>– Sielä ylhäällä kaikin oova sukua keskenhään ja suvut oova mahottoman suuria. Suurta ossaa aluheen asukhaista voipii seurata kehosta hauthaan tuomiokirjoista, manttaalikirjoista ja kirkonkirjoista.</p>
<p><em type="italic">Oos sulla ittelä mithään yliluonnolista kokemusta Tornionlaaksosta? </em></p>
<p>– Mie oon käynny ympäri Jukkasjärveä paikoissa, jokka oova olheet mulle jotenki tutut. Se oon herättänny minussa tuntheen, jota minun oon ollu vaikea selittää.</p>
<p><em type="italic">Meänkielensi Matti Junes </em></p>
<p xml:lang="swe">Dela på facebook:</p>
<p type="title">Lisää uutisia</p>
<p>28 marraskuu, 2016</p>
<p type="title" xml:lang="swe">Andreas aijaa peppaavaa kursia meänkielelä</p>
<p>22 marraskuu, 2016</p>
<p type="title">Uusi takaisku Uumajalle joka halvaa nostaa meänkielen asemaa</p>
<p>15 marraskuu, 2016</p>
<p type="title">Pajalan lentomatkustajat lissäytyhneet kovasti</p>
<p xml:lang="swe">Vi använder cookies för att se till att vi ger dig den bästa upplevelsen på vår webbplats. Om du fortsätter att använda denna webbplats kommer vi att anta att du godkänner detta.</p>
<p xml:lang="swe">Ok Nej Integritetspolicy</p>
</body></document>
